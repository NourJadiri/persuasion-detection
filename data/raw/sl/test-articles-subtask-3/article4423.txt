Na žalost smo imeli prav. »Kultura posilstev je že med nami«!

V četrtek, 30. avgusta 2018, smo na naslovnici revije Demokracija simbolično objavili roke nezakonitih migrantov, ki otipavajo mlado belopolto žensko, in zapisali: »Z migranti v Slovenijo prihaja kultura posilstev.« Zaradi tega je bil naš takratni gl. in odg. urednik Jože Biščak deležen medijskih napadov. Bil je dobesedno pribit na medijski križ, uredništvo Demokracije pa je bilo označeno za rasističnega.

Društvo slovenskih pisateljev (DSP) je celo napisalo izjavo, v kateri je zatrjevalo, da si je naše uredništvo »privoščilo nekaj, česar si v normalni družbi, ki skrbi za kakovost pravne države in zaščito človekovega dostojanstva, ne bi smelo«. In še dodatno pomodrovalo: »Od družbeno relevantnega časnika bi pričakovali odstiranje problemov družbenega življenja, ki zadevajo običajno družbeno odrinjene ljudi, ali pa predstavljanje ljudi, ki težijo k odličnosti pri delu, znanju in etični drži. S tem ko vas, spoštovani urednik, pozivamo k opravičilu, pa ne samo migrantom, pač pa slovenskim državljanom, ter zahtevamo, da svoj jezik uravnovesite s civilizacijskimi standardi, ki vladajo na ozemlju Republike Slovenije, pozivamo tudi k spoštovanju evropskih vrednot.«

Zanimiv poziv, a pri DSP bi ga morali nasloviti na tiste, ki nezakonito vstopajo v Slovenijo in prihajajo iz civilizacij, ki se močno razlikujejo od naše, in se ob tem požvižgajo na evropske vrednote, kar ne nazadnje kaže dogajanje pri nas v zadnjih mesecih. Kriminal in število posilstev se v Ljubljani povečujeta, kar je neposredna posledica povečanega števila nezakonitih migrantov tako v Ljubljani kot drugje po Sloveniji. Sredi oktobra so štirje migranti v podhodu na Vilharjevi cesti pri glavni železniški postaji pretepli moškega in posilili žensko, prejšnji teden sta dva Maročana skušala posiliti žensko na zelenici na ljubljanskem Taboru. Na družabnih omrežjih je čedalje več zapisov, ki kažejo, da se ljudje zaradi migrantov ne čutijo več varne. Kolega Jože Biščak je zato pretekli teden na naši spletni strani zapisal: »Danes vemo, da smo imeli prav. Imeli smo prekleto prav. Kultura posilstev je že med nami, seme je bilo spuščeno v času, ko smo opozarjali na nevarnost (najbrž že prej). A neusmiljeno bombardiranje vrhunsko organizirane progresivne propagande, katere namen je, da staroselce pod Alpami prepriča, kako nas bodo prihajajoči z drugih celin obogatili in nam pomagali preživeti, je naredilo svoje. /…/ Trend posilstev seveda ni centralno načrtovan in voden, je pa vseeno sistematičen in pričakovan. Je del sistema in kulture, ki prihaja in je že tu. Sistematično posiljevanje nevernih žensk je del procesa islamizacije. /…/ Slovenke so danes v nevarnosti, ker država ne opravlja svojega dela. Vključno z ustavnim sodiščem.« Le-to je oktobra 2019 razveljavilo del zakona o tujcih, ki je bil sprejet leta 2017 in je organom pregona omogočal, da v izrednih razmerah na meji zavrnejo vsakogar, ki ne izpolnjuje pogojev za vstop. Golobova vlada, ki je migrantom na široko odprla vrata z odstranjevanjem ograje na naši južni meji, tako dopušča, da migranti zlorabljajo institut pravice do azila. Hkrati naši obmejni organi premalo intenzivno vračajo migrante v države na balkanski migrantski poti,  kjer so ti že zaprosili za azil.

Poslanska skupina SDS je zato v petek vložila zahtevo za sklic izredne seje državnega zbora, na kateri bodo poslanci obravnavali »Predlog priporočila Vladi Republike Slovenije za ustavitev nezakonitih migracij, učinkovitejše ukrepe za zaščito meja Republike Slovenije, krepitev varnosti državljank in državljanov Republike Slovenije ter njihovega premoženja«. Nezakonito prehajanje schengenske meje je namreč največji varnostni izziv za Slovenijo pa tudi za druge države članice Evropske unije (EU), zato bi morala vlada sprejeti učinkovite ukrepe, da prepreči nezakonito prehajanje meje. Iz poročil policije namreč izhaja, da se število nezakonitih prehodov državne meje drastično povečuje. Od 1. januarja do 30. septembra letos je slovenska policija zaznala 44.751 nezakonitih vstopov v Slovenijo, v istem obdobju 2022 pa 18.433 nezakonitih vstopov. Najpogosteje so bili obravnavani državljani Afganistana, Maroka in Pakistana. Kot izhaja iz policijskih poročil, se posledično povečuje število »kaznivih dejanj zoper premoženje in telo ter spolno nedotakljivost«.

Skratka, nemudoma je treba sprejeti odločne ukrepe za zajezitev nezakonitih migracij. A od nesposobne Golobove vlade je to težko pričakovati. Edina rešitev so tako predčasne volitve …
