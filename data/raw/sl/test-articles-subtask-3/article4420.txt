Zakaj ima Janša raje Orbana kot Ukrajino

Med prijatelji iz Budimpešte, ki so si zelo dobri z Vladimirjem Putinom, in tistimi iz Kijeva, ki jim isti Putin odreka pravico do obstoja, države in jezika, je Janez Janša izbral prve.

Ko so ruski tanki februarja 2022 šli proti Kijevu, je bil Janez Janša predsednik vlade, ki se je – in to je bilo edino prav – odločno postavila na stran napadene države. Slovenija je Ukrajini pomagala s sprejetjem ljudi, ki so pobegnili pred vojno, denarjem in vojaško opremo. Tudi po zamenjavi oblasti je naša država ostala v taboru tistih, ki Ukrajino pri njeni pravici do obrambe trdno podpirajo in ji na različne načine pomagajo. Podarila ji je več deset oklepnih vozil, financirala nakupe zdravil in obnove bolnišnic, poskrbela za šolanje otrok, ki so postali begunci. In spet: to je edino prav.

Pri vsem skupaj je šel Janša še korak dlje. Danes se le malokdo spomni, da je v prvih dneh po začetku vojne nosil kravato in zapestnico v barvah ukrajinske zastave. Ali pa, da je tik pred ruskim napadom želel sam obiskati Kijev, zato sta morala tja na hitro odpotovati uslužbenka protokola in varnostni inšpektor, ki so ju morali pozneje reševati iz zaklonišča.

Janša je hodil na shode v podporo Ukrajine, govoril je o "nekaznovanem zlu, ki se vedno vrne", in Ukrajincih, ki "so na pravi strani zgodovine". V "pogumu Ukrajincev, ki se goloroki postavljajo pred tanke", je prepoznal slovensko osamosvojitveno vojno iz leta 1991 in s tem – sebe. Strankarska televizija SDS se je odela v ukrajinske barve, Janša pa je bil v prvi ekspediciji tujih državnikov, ki je marca 2022 z vlakom odpotovala v Kijev. Na tamkajšnji aveniji pogumnih ima od lani spominsko ploščo.

Leto dni pozneje se je Janša spet odpravil v Kijev. To vojno je označil za "boj dobrega proti zlu". Evropo je pozval k povečanju pomoči. "S tem, ko vojna traja, zahodne pomoči ni dovolj, Rusija pa se je tudi prilagodila razmeram, ni tako optimistična, kot je mogoče videti od daleč. Ko številni mislijo, da zdaj Ukrajinci lahko vse sami naredijo," je govoril ob aplavzih gostiteljev.

Toda potem je Janša, "največji Ukrajinec", naposled srečal samega sebe.

Madžarska ima vedno prav. Tudi pri Ukrajini.

V ponedeljek, med tradicionalnim pogovorom z opozicijo na RTV Slovenija, sta ga Tanja Starič in Gregor Drnovšek vprašala tudi, kako ocenjuje ravnanje madžarskega premierja Viktorja Orbana, ki je v nočnih urah na vrhu EU blokiral dodelitev finančne pomoči Ukrajini.

Orban namreč kot edini od 27 voditeljev držav članic EU na vrhu v Bruslju ni podprl dogovora o rebalansu dolgoročnega proračuna Unije, ker mu ta zaradi kršitev vladavine prava in drugih demokratičnih vrednost zadržuje izplačilo 21 milijard evrov evropskih sredstev. S tem do nadaljnjega ostaja blokiranih 50 milijard evrov posojil in nepovratnih sredstev, ki jih je EU namenila Ukrajini.

Seveda bi pričakovali, da bi se nek politik, ki je še nekaj mesecev prej Zahod ob lastni spominski plošči v Kijevu pozival, naj poveča pomoč, odločno postavil na stran 26 voditeljev EU. Sploh nekdo, ki ves čas govori, da Ukrajina "ne sme ostati sama". A ko je to Janša, tista črna ovca v Bruslju pa njegov prijatelj Orban, tudi navidezna logika odpove.

A Starič in Drnovšek sta dobila povsem drugačen odgovor. "Madžarska seveda zelo težko glasuje za to, da gre ta denar, ki ga oni ne dobijo, zdaj neki državi, ki niti še ni članica," jima je razložil Janša. In še: "Ko gre pa za vladavino prava, na Madžarskem ni, mislim, da ne samo, da ni noben opozicijski politik v zaporu, tudi nobenega sodnega postopka ni proti kakšnemu opozicijskemu politiku. V nasprotju s tem, kar je na primer v Španiji, pa ta dobiva sredstva, ali kar je bilo v Sloveniji, pa je tudi Slovenija dobivala sredstva. Tako da v odnosu do Madžarske, deloma Poljske, motijo dvojna merila."

V dilemi, ali ima raje, da si Orban še naprej podreja pravosodje, regulatorje in medije, ali da Ukrajina, ki se je pred dnevi odločila za mobilizacijo novih pol milijona mož, dobi težko pričakovano pomoč, se je prvak SDS odločil za prvo možnost. Med prijatelji iz Budimpešte, ki so si zelo dobri z Vladimirjem Putinom, in tistimi iz Kijeva, ki jim isti Putin odreka pravico do obstoja, jezika in države, je Janša izbral prve.

Ukrajina ne sme ostati sama. Razen, če to želi Orban.

Jasno je, zakaj. Lahko, da Janši srce res bije za Kijev. Lahko, da res iskreno govori o "dobrem" Kijevu in "zlu" Moskvi. Lahko, da v ruskih tankih vidi tanke JLA, v Bakmutu Krakovski gozd, v Volodomirju Zelenskem pa sebe.

Toda Orban je tisti, čigar krog poslovnežev je v zadnjem desetletju v propagandni aparat SDS vložil deset in več milijonov evrov. Orban je tisti, ki je v Sloveniji "iz posla SDS" odkupoval drage ventilatorje, ki mu je Janša prodajal Planet TV, ki je hotel graditi drugi tir in mega-plinovod. Orban je tisti, ki je hodil na kongrese SDS, njegov zet pa skušal privatizirati največje slovenske hotele. In Orban je tisti edini prijatelj, ki je Janši v EU ostal po volilnem porazu Jarosława Kaczyńskega in njegovega projekta teokracije na Poljskem.

To je isti Orban, ki redno hodi v Kremelj. Isti Orban, ki mu "zli" Rusi na Madžarskem gradijo dve novi jedrski elektrarni. Isti Orban, ki z Moskvo sodeluje v politično-obveščevalnih igrah na Balkanu. Isti Orban, ki se brati z Miloradom Dodikom, ključnim ruskim igralcem v Bosni in Hercegovini, in Aleksandrom Vučićem, čigar stranka je v Srbiji pravkar dobila še ene volitve, polne nepravilnosti. Isti Orban, ki je skušal pred leti s kupovanjem medijev v Severni Makedoniji spodnesti vstop te države v Nato.

Isti Orban, ki enako kot Putin uničuje liberalno demokracijo in neodvisne institucije. Isti Orban, ki enako kot Putin govori, da je vojna v Ukrajini v resnici "posebna operacija". In isti Orban, ki je imel v primeru hitrega padca Kijeva celo pripravljen načrt, po katerem bi madžarska vojska "začasno zasedla" zahodni del ozemlja Ukrajine, na katerem živijo pripadniki madžarske manjšine.

In to je vse, kar je treba vedeti.
