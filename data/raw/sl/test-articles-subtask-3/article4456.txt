Zaostrovanje razmer v Izraelu, krepitev fronte na severu države

Libanonsko šiitsko gibanje Hezbolah je danes okrepilo napade na položaje izraelske vojske blizu meje z Libanonom. Izrael je v odgovor silovito obstreljeval naselja na jugu Libanona, so po poročanju tujih tiskovnih agencij sporočili libanonski varnostni viri.

17.20 Izrael na krepitev napadov Hezbolaha odgovoril s povračilnimi ukrepi

Gibanje Hezbolah, ki ga podpira Iran, je sporočilo, da je izvedlo šest napadov na vojaške postojanke na severu Izraela. Med njimi so vojašnica Biranit ter mesti Birket Rischa in Metula na Golanski planoti, ki si jo je priključil Izrael. Pri tem je po lastnih navedbah uporabilo rakete iranske izdelave.

Hezbolah je tudi sporočil, da so zadeli položaje izraelske vojske blizu vojašnice Zarit. Po navedbah izraelske vojske napadi Hezbolaha niso zahtevali žrtev.

Izrael je odgovoril z napadi na jug Libanona. Po navedbah libanonskih varnostnih virov je izraelsko topništvo obstreljevalo obmejno mesto Kfarkila. Izraelska vojaška letala pa so izvedla zračne napade na obrobje mesta Jaron na jugu Libanona.

15.35 Med sedmimi žrtvami izraelskega napada v Siriji tudi proiranski borci

V izraelskem napadu na območje južno od sirske prestolnice Damask je bilo ubitih najmanj sedem ljudi, vključno s pripadniki iranske revolucionarne garde in proiranskimi borci iz Libanona, Iraka in Sirije, je danes sporočil Sirski observatorij za človekove pravice. Po navedbah iranskih medijev je bil tarča napada iranski svetovalni center.

"Izraelski napadi so bili usmerjeni na oporišče, ki je pripadalo Hezbolahu in iranski revolucionarni gardi, pri čemer je bilo ubitih sedem ljudi," je sporočil observatorij in dodal, da ni jasno, ali so med mrtvimi tudi civilisti.

Sirsko obrambno ministrstvo je medtem ob sklicevanju na neimenovan vojaški vir sporočilo, da so izraelske sile napad izvedle okoli 13. ure po lokalnem oziroma 11. ure srednjeevropskem času. Po navedbah ministrstva so med mrtvimi poleg "več iranskih svetovalcev" tudi civilisti, poroča francoska tiskovna agencija AFP.

Neimenovani viri blizu sirskih vladnih sil pa so za nemško tiskovno agencijo dpa povedali, da so trije izstrelki zadeli kmetijo v okolici kraja Sajida Zeinab južno od Damaska. Kot so dejali, je "sionistični sovražnik" napadel iz smeri Golanske planote, ki jo od šestdnevne vojne leta 1967 zaseda Izrael.

12.50 Palestinska uprava kritična do konference izraelskih naseljencev o ponovni naselitvi Gaze

Več sto članov in podpornikov skupnosti, ki se zavzemajo za širjenje izraelskih naselbin na palestinskih ozemljih, se je v nedeljo v Jeruzalemu zbralo na konferenci o obnovitvi izraelskih naselbin v Gazi ter njihovi širitvi na Zahodnem bregu. Palestinska uprava je dogodek označila za srečanje kolonialističnih terorističnih organizacij.

Na konferenci z naslovom Naselbine prinašajo varnost so organizatorji med drugim razstavili zemljevid Gaze, na katerem so bile prikazane nekdanje izraelske naselbine na območju in lokacije, na katerih bi zgradili šest novih naselbin. Med drugim bi jih postavili na območju Han Junisa na jugu enklave in središča mesta Gaza, poroča izraelski časnik Times of Israel.

"Če bomo tam živeli mi, bodo oni živeli po naših pravilih. Še danes, ko grem od doma, se bojim terorističnih napadov," je dejala ena od naseljenk na Zahodnem bregu, ki podpirajo gradnjo izraelskih naselbin v Gazi, kjer izraelske sile izvajajo silovito ofenzivo.

Palestinska uprava na okupiranem Zahodnem bregu je konferenco označila za srečanje kolonialističnih terorističnih organizacij. "To srečanje in njegova agenda ponovno razkrivata pravi obraz desničarske izraelske vlade," je danes sporočilo zunanje ministrstvo v Ramali. Ocenilo je, da izraelska vlada zavrača sklenitev miru in raje vztraja pri okupaciji, kolonializmu in apartheidu, navaja nemška tiskovna agencija dpa.

Izrael je po 38-letni okupaciji Gaze leta 2005 z območja umaknil svojo vojsko in naseljence. Izraelski premier Benjamin Netanjahu je napovedal, da njegova država po vojni ne namerava ponovno vzpostaviti stalne prisotnosti v enklavi. Ob tem je vrnitev naseljencev v Gazo tudi označil za nerealno možnost.

Vendar naj bi Izrael po njegovih napovedih kljub temu za nedoločen čas ohranil varnostni nadzor na območju. Mednarodna skupnost na čelu z ZDA je sicer Izraelu jasno sporočila, da morajo z Gazo upravljati Palestinci.

Po poročanju izraelske televizije Channel 12 so se nedeljske konference udeležili tako člana skrajno desnih strank, minister za nacionalno varnost Itamar Ben Gvir in finančni minister Bezalel Smotrič, kot tudi 12 ministrov Netanjahujeve stranke Likud.

Ben Gvir na konferenci ni pozval le k vrnitvi izraelskih naseljencev v Gazo in na sever Zahodnega brega, temveč tudi k spodbujanju Palestincev k odhodu. Po njegovi oceni bi tako lahko preprečili pokol, ki ga je 7. oktobra izvedlo palestinsko islamistično gibanje Hamas.

11.15 Izrael pariške pogovore o prekinitvi ognja v Gazi označil za konstruktivne

Izrael je pogovore o morebitni novi prekinitvi ognja v Gazi in izpustitvi talcev v nedeljo v Parizu označil za konstruktivne. Pogovori, na katerih so sodelovali predstavniki ZDA, Izraela, Katarja in Egipta, se bodo predvidoma nadaljevali ta teden, poroča nemška tiskovna agencija dpa. Medtem nevladna organizacija Human Rights Monitor Izraelu očita, da si prizadeva stradati Palestince.

Iz urada izraelskega premierja Benjamina Netanjahuja so v nedeljo še sporočili, da med stranmi še vedno obstajajo določeni razkoli glede različnih stališč.

Po poročanju časnika New York Times so v Parizu govorili o osnutku besedila, ki so ga pripravili ameriški pogajalci. V okviru predloga bi palestinske oborožene skupine izpustile več kot 100 talcev, Izrael pa bi v zameno omogočil prekinitev spopadov za dva meseca.

Srečanja v francoski prestolnici so se med drugim udeležili vodja ameriške obveščevalne agencije Cia William Burns, vodje izraelskih agencij Mosad in Šin bet ter predstavniki Egipta in Katarja.

V Gazi se medtem nadaljujejo spopadi, število smrtnih žrtev med Palestinci pa se še naprej veča tudi po odreditvi Meddržavnega sodišča (ICJ) glede sprejetja takojšnjih ukrepov za preprečitev genocida, je opozorila nevladna organizacija Human Rights Monitor. Ob tem so sporočili, da je izraelska vojska v 48 urah po odločitvi ICJ ubila najmanj 345 civilistov, ranila pa 643.

Pri organizaciji so še očitali Izraelu, da si prizadeva stradati Palestince. "V nasprotju s sodbo najvišjega sodišča na svetu in v nasprotju z lastnimi mednarodnimi obveznostmi, vključno z mednarodnim pravom in načeli, Izrael vztraja pri hudih kršitvah, ki pomenijo vojne zločine in zločine proti človeštvu, vključno z genocidom nad Palestinci," so sporočili.
