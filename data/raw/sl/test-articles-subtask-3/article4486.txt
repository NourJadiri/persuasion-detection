V Sloveniji se tudi uradno končuje epidemija covida-19

Uraden preklic epidemije ne pomeni tudi konca bolezni

Končuje se epidemija novega koronavirusa, ki jo je Slovenija razglasila 12. marca. Začel se bo namreč uporabljati odlok o preklicu epidemije, ki je sicer začel veljati 15. maja. Vseeno pa v veljavi ostajajo določeni ukrepi za preprečitev širjenja okužb.

Okužbo z novim koronavirusom so v Sloveniji do zdaj potrdili pri 1473 osebah, umrlo je 108 bolnikov s covidom-19. Prvi primer okužbe so potrdili 4. marca, v enem mesecu je število okuženih doseglo 1000.

Da bi zajezili širjenje okužbe, ki je zlasti prizadela tri domove starejših občanov ‒ v Metliki, Šmarju pri Jelšah in Ljutomeru, kjer je bilo tudi največ smrti bolnikov s covidom-19, je vlada odredila restriktivne ukrepe, ugasnilo je javno življenje.

Zaprli so izobraževalne ustanove in vrtce, odpovedali vsa športna tekmovanja, zaprli meje, vrata so zaprle neživilske prodajalne in gostinski lokali, prekinjeno je bilo izvajanje nenujnih zdravstvenih storitev. Na nujne zadeve je bilo omejeno tudi delo v sodnih, upravnih in drugih javnopravnih zadevah. Ustavil se je javni prevoz in zračni potniški promet. Več tednov se ljudje z nekaj izjemami niso smeli zbirati in gibati na javnih površinah, nekaj časa je bilo prepovedano tudi prehajanje občinskih meja.

Ob pozitivnih epidemioloških podatkih je vlada proti koncu aprila začela rahljati nekatere ukrepe in v maju odpravila skoraj vse. Javno življenje se tako vrača v stare tirnice, a gospodarske in socialne posledice epidemije bodo ostale vsaj na srednji rok. Za pomoč ljudem, gospodarstvu in tudi denimo zdravstvu je vlada pripravila več obsežnih protikoronskih zakonov, ukrepi so vredni več milijard evrov.

Uraden preklic epidemije ne pomeni tudi konca bolezni same, zato se priporoča ohranjanje telesne razdalje, v nekaterih primerih pa je še vedno obvezna uporaba zaščitne maske. 
