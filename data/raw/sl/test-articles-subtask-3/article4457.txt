Ko (anti)cepljenje neopazno postane del predvolilne kampanje

Naj uvodoma povem, da ne sodim med t. i. »vernike v cepljenje«. A po drugi strani prav tako ne sodim v tisto skupino, ki cepljenju ostro nasprotuje iz kdo ve kakšnih znanstvenih in psevdoznanstvenih razlogov. V naslednjih vrsticah pa bom opozoril na nekaj drugega – namreč na dejstvo, da je cepljenje neopazno postalo del agende predvolilne kampanje pred naslednjimi volitvami, ki bi morale biti v rednem roku nekje maja ali junija 2022, vendar bi jih tranzicijska levica rada izsilila že letos, torej še v času slovenskega predsedovanja EU.

Verjamem, da se vsi kolikor toliko dobro zavedamo, da živimo t. i. hiperiinformacijski dobi. Prav včeraj sem tako prebiral kolumno patra Branka Cestnika v novi številki Družine prav o tem, da velika količina informacij ter hitrost komunikacij prinaša nove pasti. Pisec tako opisuje stališče, ki ga je leta 2014 izrazil znani pisatelj Umberto Eco glede časopisa New York Times, ki v nedeljski izdaji bralce zasuje s takšno količino informacij, da jih ne more predelati, zato ostaja zmedeno in tudi vodljivo. Sam k temu dodajam, da je to danes temeljna značilnost sodobne družbe, kjer imajo tudi družbena omrežja svojo vlogo, še bolj pa dostopnost posameznika do širjenje svoje različice informacij. To je po eni strani dobro, a po drugi strani lahko ustvarja strašansko zmedo, saj je velikokrat zelo težko ločiti realnost od »fake news«. In to zadnje čase v veliki meri velja prav za cepljenje proti covid19. Dandanes preko facebooka, twitterja, maila in raznih blogov kroži ogromna količina informacij, ki Slovence osvešča o škodljivosti cepljenja, češ da gre pri cepljenju za načrtni genocid, ki pa ga seveda prikrivajo – a kdor bi sprejel cepljenje, bi bilo zanj prepozno. Ob tem se avtorji teh zapisov sklicujejo na znanost in na znanstvenike.

Kaj je res in kaj ni? Težko je reči. Ti članki lahko zvenijo zelo zelo prepričljivo. Opremljeni so z videoposnetki raznih tujcev, ki jih ne poznamo, dodani so razni grafi, podatki, mnenja, itd. Vsaj na prvi pogled ni mogoče zaznati, da bi bila v ozadju kakšna ideologija. Vendar pa vemo, da je lahko tudi znanost neke vrste religija, podobno tudi »anti-znanost«. Prav danes zjutraj sem tako v svoj privatni predal elektronske pošte dobil dnevno izdajo neke tabloidne spletne strani (Planet lepote ali nekaj podobnega). V njej je bila predstavljena cela vrsta člankov, med katerimi eden od zdravnikov svari, da bodo vsi, ki bodo prejeli kakršnokoli cepivo proti covid19, predčasno umrli. To še ni vse: eden celo navaja, da se necepljeni sploh ne bi smeli družiti s cepljenimi, ker bi lahko zaradi druženja utrpeli posledice in bi morda še sami postali neplodni. No, to je pa že norčevanje iz zdrave pameti, a sliši se še vedno zelo znanstveno in moramo pač temu verjeti, mar ne? No, čisto mimogrede, to objavlja portal, ki sicer stalno dela reklamo Marku Potrču, sicer velikemu ljubljencu tabloidov.

Včeraj pa je v moj poštni predal prišel link do bloga (seveda je avtor anonimen) z zelo podobno vsebino, kot sem jo opisal prej. Le s to razliko, da je na koncu članka narejen tudi »dokazni postopek« o tem, da medijski mainstream v Sloveniji podpira cepljenje, torej genocid. Kot primera sta tu našteta dva portala: 24ur.si in nova24tv.si, oba pa naj bi zastopala interese globalistične elite, ki želi z masovnim genocidom zmanjšati svetovno populacijo. Če ne prej, mi je prav ob tem postalo dokončno jasno, da je vrag vzel šalo in da je nasprotovanje cepljenju že postalo del predvolilne kampanje. Za zdaj se to nasprotovanje širi preko neformalnih kanalov za »osveščanje množic«. Vendar ne vedno z znanstvenimi argumenti – tu in tam se najdejo tudi verski. Namreč, že najmanj pol leta do mene prihajajo različna sporočila z vsebino, kjer razni psevdo-preroški elementi opozarjajo na to, da je prišel čas odločitve in razločitve. Razločitve med tistimi, ki bodo sprejeli pečat zveri iz Knjige razodetja (beri: se bodo dali cepiti) in tistimi, ki bodo to odklonili. In seveda je jasno, da se bodo tisti prvi pogubili. Takšna sporočila so začela zadnje čase močno krožiti zlasti med aktivnimi katoličani, tudi kot odmev na dokajšnjo ravnodušnost vrha Cerkve (tako Svetega sedeža kot naših škofov) glede cepiv, med katerimi so tudi nekatera sporna, torej pridelana na osnovi abortiranih celic. Takšen primer je denimo AstraZeneca (na kar je pred časom denimo opozoril tudi dr. Janez Jurij Arnež) – in zanimivo je, da so bile največje težave z dobavo prav pri tem cepivu (in kdo ve, če ni tudi to izmoljeno?).

Pri vsem tem mi je zanimivo, da se največji nasprotni cepljenja obnašajo, kot da so bila cepiva izumljena šele sedaj in da se zadnjih dvesto let na tem področju ni zgodilo ničesar. Na Slovenskem je bilo prvo cepljenje organizirano že leta 1800 (!) in to proti črnim kozam. Verjetno je bilo cepljenje tedaj še precej bolj tvegano, saj medicinska znanost še ni bila tako razvita. Jasno pa je, da vsako cepivo prinaša s seboj tveganja, a nadaljnje širjenje covid19 prinaša še veliko večja tveganja. Gre za stoletno pandemijo, ki je prizadela cel svet. Bolezen sem prebolel tudi sam ravno za božično-novoletne praznike, sicer brez večjih težav, vendar nikakor ni bilo prijetno, kajti okrevanje v resnici traja precej časa, že »kitajski sev« je sprožil tudi številne druge zdravstvene težave, ki sicer niso neposredno povezane s simptomi covid19. Toliko o tem, da covid19 ne obstaja in da sem bil verjetno tudi sam zgolj namišljeni bolnik prav na vrhuncu praznikov.

In kaj bo naslednji korak? Verjetno se bo v naslednjih mesecih v naši državi pojavila kakšna nova politična stranka. Z »novimi obrazi«, ki bodo na zelo podoben način nasprotovali tako cepljenju kot proti ukrepom za zajezitev epidemije. In lahko ste prepričani, da se bodo pred temi »novimi obrazi« na trepalnice metali mnogi, ki so z velikim zaupanjem zadnje mesece požirali v celofan zavite razne polresnice in laži o cepljenju. Povedano drugače: razprava o cepljenju je že del predvolilne kampanje. Kajti oblast je treba vrniti v roke tistim, ki so zanjo »poklicani«, kot je pred skoraj pol stoletja v Splitu »predaval« Titov pribočnik Stane Dolanc. Ko bo delirij s cepljenjem minil in bo oblast prevzeta, bo prepozno – ker se bo pokazalo, da morebitna nova vladajoča elita v primeru, če bi oblast prevzela marca 2020, ne bi ravnala bistveno drugače od sedanje vlade. Le da bo spet izvajala politiko, kjer bodo davkoplačevalski denar spet usmerili v stare tokove, medtem ko bodo morali prejemniki covid-pomoči verjetno celo vračati nepovratna sredstva iz zadnjega leta dni. Jasno, ker denarja za »naše« ne bo dovolj. In to je vse bistvo kampanje proti cepljenju, ki smo ji priča. V resnici gre za še en javnomnenjski eksperiment v slogu inženirstva človeških duš. Za zadovoljitev oblastniških interesov tistih, ki se jim je oblast izmuznila kot »mokra žajfa« zaradi neposrečenega meta puške v koruzo…
