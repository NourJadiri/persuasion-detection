"Treba bo vzdrževati fizično razdaljo in skrbeti za higieno, da lahko vse drugo rahljamo"

Sloveniji je dobro uspelo obvladovati širjenje virusa

Fizična razdalja ‒ meter in pol ali dva ‒ je nekaj, kar bo še nekaj časa del naših življenj, opozarja Mario Fafangel, predstojnik Centra za nalezljive bolezni pri NIJZ-ju, ki vzdrževanje medsebojne razdalje omenja kot ključen preventivni ukrep.

"Številke nam kažejo, da nam je v Sloveniji dobro uspelo obvladovati širjenje virusa SARS-CoV-2. V svetu stanje ni tako ugodno, v resnici se razmere ne umirjajo kaj veliko," je na dopoldanski novinarski konferenci povedal predstojnik Centra za nalezljive bolezni pri NIJZ-ju Mario Fafangel. Dodal je, da se kljub umiranju stanja v Evropi nekaj držav še spopada s težavnimi razmerami in da je možnost vnosa primerov realistična. "Zato moramo zdaj, v to novo fazo vstopati pripravljeni in postopoma," je dejal Fafangel in opozoril, da virus ostaja med nami in da se moramo navaditi "plesa" z njim.

Po besedah Fafangela imamo v Sloveniji po zadnjih podatkih osem aktivnih primerov okužbe z novim koronavirusom. Gre za primere, ki so aktivni za širjenje bolezni v populaciji. Orisal je tudi epidemiološko krivuljo potrjenih primerov v Sloveniji. Prvi primer je bil potrjen 4. marca, vrh pa dosežen 26. marca, ko je bilo v 24 urah potrjenih 61 primerov. Od takrat dalje je sledil trend padanja.

Fafangel je spregovoril tudi o efektivnih reproduktivnih številkah, ki povedo, koliko nadaljnjih sekundarnih primerov naredi vsak primer covida-19. Kot je povedal Fafangel, je pri sezonski gripi ta številka 1,3, pri eboli približno 2, pri covidu-19 pa trenutno ocenjujejo, da je ta številka 2,2. "Želimo si, da je številka pod 1. Če je pod 1, se epidemija umirja. To smo dosegli že marca s hitrim padcem reproduktivne številke in trudimo se, da takšno stanje ostane tudi naprej," je povedal Fafangel. "To je bolezen, ki se prenaša kapljično. Če bi bil prenos aerogen, bi to videli iz aviona, kajti bolezni, ki imajo takšen prenos, kot so ošpice, imajo reproduktivno številko okoli 15," je ob tem pojasnil Fafangel.

Predstavil je tudi strukturo okuženih in umrlih s covidom-19. "Za covid-19 so dovzetne čisto vse starostne skupine. Je pa res, kar se nakazuje počasi tudi v mednarodni strokovni literaturi, položaj nekoliko boljši med otroki," je povedal Fafangel in dodal, da je covid-19 zaradi svojih značilnosti najbolj tvegan za starejšo populacijo, po navadi polimorbidno, ki ima več pridruženih bolezni.

Ključno je vzdrževanje fizične razdalje

Med svojim nastopom je Fafangel večkrat poudaril predvsem na pomen fizične razdalje. "Ta meter in pol, dva metra distance je nekaj, kar bomo morali vkomponirati v naša življenja za kar nekaj časa." Poudaril je tudi pomen higiene rok, kašlja, razkuževanja in pozval k čim manjšemu dotikanju obraza in sluznice. "To so napotki, ki smo jih slišali milijonkrat, ampak mislim, da smo jih po vsem tem, kar smo prestali v teh treh mesecih, dojeli kot naše in tega se moramo res držati, da se lahko kot družba zaženemo naprej," je dejal Fafangel.

Dodal je, da so maske sekundarne v primerjavi z vzdrževanjem ustrezne distance. "Tudi po priporočilih Svetovne zdravstvene organizacije so maske zelo relevantne, če smo bolni in če moramo nujno iz hiše ali če skrbite za bolnika. Maske pridejo v poštev, kadar ne moremo zagotoviti in vzdrževati fizične distance," je povedal predstojnik centra za nalezljive bolezni.
