Samodestrukcija ameriške levice

Teroristični napad Hamasa je šokiral celoten Zahod, ta pa je nemudoma izrazil vso podporo Izraelu. Sorazmerno s konfliktom v Gazi pa se je začel tudi razdor v ameriški levici. Stališča o konfliktu so vnesla močan razdor med demokrate, kar pa že pušča posledice na Bidnovem predsedniškem položaju, ki je že tako majav. Slednji je namreč pod velikim pritiskom progresivnih in muslimanskih volivcev, ki njegovo neomajno podporo Izraelu vidijo kot izdajo, ceno za to pa zna na račun muslimanskih in arabskih volivcev plačati na prihodnjih volitvah. Na zadnjih volitvah so se namreč izkazali kot pomembna demokratska volilna baza.

Čeprav je obsodba Hamasovih dejanj za večino samoumevna, za ameriško levico to ne velja – ne toliko zaradi obsodbe samih dejanj kot takih, ampak predvsem zaradi tega, kar bo sledilo v prihodnje.

Propalestinske proteste po ZDA so v večini organizirali aktivistične skupine in muslimanski volivci, zato se bodo morali demokrati po vsej verjetnosti soočiti z njihovim pritiskom, da bi spodbudili ustavitev ognja na Bližnjem vzhodu. S tem pa se bodo odprla dodatna vprašanja o izraelskem ravnanju s Palestinci ob tem, da muslimanski volivci izraelskemu premierju očitajo in zamerijo podporo izgonu Arabcev iz Izraela in krčenju pravic skupnosti LGBTQ+.

Demokrati se sicer trudijo ostati enotni glede podpore Izraelu, vendar je skoraj 100 političnih predstavnikov težko uskladiti. Najverjetneje nihče od njih ne bo zavzel strogo “protiizraelskega” stališča, se bodo pa pozivi k temu zagotovo stopnjevali.

Biden pada, Trump raste

Največji politični poraženec bo v tem primeru Biden, saj mu zaradi podpore Izraelu pada podpora tistih, ki so ga na zadnjih volitvah izvolili. Organizirali so demonstracije, pisali odprta pisma, eden od njegovih uradnikov je v znak protesta celo odstopil. Bidnov položaj je torej močno ogrožen doma, njegove možnosti za novo izvolitev pa vedno manjše. Ironično ob vsem tem je, da se je ameriška levica na vsak način trudila zrušiti kredibilnost in podporo nekdanjemu predsedniku Donaldu Trumpu, ki pa mu, če sodimo po zadnjih anketah, podpora raste. Več kot očitno drži pregovor, da kdor drugemu jamo koplje …
