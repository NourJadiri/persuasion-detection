Scholz in Biden v Washingtonu pozvala kongresnike, naj potrdijo pomoč Ukrajini

Ameriški republikanci pomoč Ukrajini pogojujejo s strožjim nadzorom južne meje

Nemški kancler Olaf Scholz je na obisku v Beli hiši dejal, da želi podpreti prizadevanja ameriškega predsednika Joeja Bidna pri zagotavljanju sredstev za Ukrajino.

Oba politika sta pozvala ameriški kongres, naj odobri dolgo odlašani paket vojaške pomoči Ukrajini, in opozorila, da Kijev brez te pomoči ne bo mogel zadržati ruske invazije. Biden je zavlačevanje v kongresu opredelil kot opustitev dolžnosti, ki meji na zločin, nemški kancler pa je povedal, da brez ameriške pomoči in podpore evropskih držav Ukrajina ne bo imela možnost za samoobrambo pred rusko agresijo.

Scholz je dejal, da je Nemčija odločilno prispevala k podpori Ukrajine v boju proti ruski invaziji. "Zdaj se mora enako zgoditi v preostali Evropi in tudi v ZDA," je pozval in dodal, da ruski predsednik Vladimir Putin računa na usihajočo podporo Ukrajini.

Sporočil je, da ga je srečanje z ameriškimi senatorji z obeh strani prepričalo, da strokovnjaki za zunanjo politiko in varnost v kongresu razumejo potrebo po trajni podpori Ukrajini.

Scholz je še dejal, da je Putin v intervjuju z ameriškim konservativnim voditeljem Tuckerjem Carlsonom, ki je bil predvajan v četrtek, podal "popolnoma absurdno zgodbo o izvoru te vojne". "Želi si pridobiti del ozemlja svojih sosedov. To je imperialistično," je dejal Scholz in dodal: "Obstaja jasen razlog za vojno – in to je želja ruskega predsednika, da si priključi del Ukrajine," je povedal.

Na vprašanje o Putinovem predlogu izmenjave zapornikov – ameriškega novinarja časopisa Wall Street Journal Evana Gerškoviča, ki je že skoraj eno leto pridržan v Rusiji, v zameno za Vadima Krasikova, ki je obsojen za umor čečenskega disidenta v Berlinu – je Scholz dejal, da bi se morali o takšnih vprašanjih pogovarjati zaupno.

Tema pogovora naj bi bile tudi naraščajoče napetosti na Bližnjem vzhodu, kjer izraelska vojna proti palestinskemu islamističnemu gibanju Hamas ne popušča, Washington pa je po napadih na ameriške vojake začel izvajati napade na proiranske cilje.

Kongresniki zavirajo potrditev 60 milijonov dolarjev pomoči

Bela hiša že več mesecev opozarja, da bi neuspeh zakonodajalcev pri zagotavljanju pomoči Ukrajini ogrozil njeno zmožnost za boj proti Rusiji. Medtem je Evropska unija odobrila štiriletno pomoč Ukrajini v vrednosti 50 milijard evrov.

Republikanski kongresniki namreč zavirajo potrditev 60 milijard dolarjev pomoči Ukrajini, ker tako od njih zahteva nekdanji predsednik Donald Trump, ki je na dobri poti za osvojitev nove republikanske predsedniške nominacije. Senat je sicer pred potrditvijo predloga pomoči, vendar pa ni jasno, ali bo v predstavniškem domu z republikansko večino sploh uvrščen na glasovanje.

Pred obiskom Bele hiše se je Scholz srečal z ameriškimi gospodarstveniki, s katerimi se je pogovarjal o naložbenih priložnostih v Nemčiji.
