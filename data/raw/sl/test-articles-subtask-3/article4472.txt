Polarnim medvedom grozi stradanje zaradi taljenja arktičnega ledu

Raziskava pa odpira vprašanje o zmožnosti živalskih vrst za prilagajanje na podnebne spremembe

Znanstveniki ugotavljajo, da nekaterim polarnim medvedom grozi stradanje, saj zaradi tajanja ledu na Arktiki ne morejo prilagoditi svoje prehrane bivanju na kopnem. Običajno se namreč prehranjujejo s tjulnji, ki jih ulovijo na plavajočih kosih ledu.

Ker pa se led zaradi svetovnega segrevanja taja, številni medvedi preživijo vse več časa na obali, kjer jejo ptičja jajca, gozdne sadeže in travo. Zaradi tega hitro izgubljajo težo, kar povečuje možnost smrti, poroča BBC.

Do osemdesetih let 20. stoletja je število polarnih medvedov padalo, predvsem zaradi netrajnostnega lova. Zaradi večje zakonske zaščite je njihovo število naraslo, svetovno segrevanje pa zdaj zanje predstavlja največjo grožnjo.

Medvedi na ledu lovijo obročkaste tjulnje, ki imajo veliko maščobe, v toplejših mesecih pa so številni dali Arktike brez ledu.

Med letoma 1979 in 2015 se je v Zahodni Manitobi obdobje brez ledu recimo podaljšalo za tri tedne.

Tam so opravili raziskavo, da bi ugotovili, kako živali preživijo, ko led izgine. Raziskovalci so spremljali dejavnosti 20 polarnih medvedov v poletnih mesecih v obdobju treh let.

Medvedom so jemali kri, jih tehtali in jih opremili s kamerami z GPS-om. Tako so lahko spremljali njihovo premikanje, njihove dejavnosti in prehrano.

Nekateri medvedi so v poletnih mesecih počivali in varčevali z energijo, da bi preživeli. Večina jih je iskala rastlinje ali gozdne sadeže, ali pa so plavali, da bi našli hrano.

V vseh primerih so bili neuspešni. 19 od 20 medvedov je izgubilo telesno težo, v nekaterih primerih tudi do 11 odstotkov. V povprečju so izgubili kilogram na dan.

Soavtor poročila Charles Robbins z oddelka za medvede na Univerzi Washington State je poudaril, da "polarni medvedi niso grizliji v belih plaščih", ampak so "zelo, zelo drugačni".

Prejšnje raziskave so poudarile izzive, ki jih bodo prinesle podnebne spremembe, ta raziskava pa odpira pomembno vprašanje o zmožnosti živalskih vrst za prilagajanje nanje.
