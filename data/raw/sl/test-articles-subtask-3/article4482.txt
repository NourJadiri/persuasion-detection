Civilna iniciativa proti migrantskemu centru v Beli krajini brez obvestil ne more ukrepati

Poti in načini tujcev, ki nezakonito prečkajo državno mejo, se spreminjajo. V zadnjih dneh je čedalje več ilegalnih migrantov spet zaznati na območju Občine Črnomelj, v krajih ob Kolpi. V zadnjih petih dneh (od petka zjutraj do danes, torka, 7. februarja, zjutraj), so na tem območju prijeli kar 117 migrantov.

Prijeli so jih v krajih: Zilje, Vinica, Suhor, Stari trg ob Kolpi, Preloka, Pribinci, Draga pri Sinjem vrhu, Dolnji Suhor pri Vinici, Žuniči, Sečje selo, Drenovec in Sodevci.

Porast nezakonitih migrantov je zaznala tudi Civilna iniciativa proti migrantskemu centru v Beli krajini. Na svoji Facebook strani so zapisali: “Zadnje dneve se zopet obračate na nas, saj naj bi se zelo povečalo število videnih skupin po obmejnih belokranjskih vaseh. Obveščajte nas, tukaj ali v zasebno sporočilo. Brez tega ne moremo ukrepati.”

Podatkom civilne iniciative pritrjujejo tudi v Policijski upravi Novo mesto. Dejstvo pa je, tako je slišati iz obmejnih belokranjskih vasi, da policija ne zaznava vseh nezakonitih migrantov, ki gredo skozi njihove vasi. V policiji pa navajajo, da jih je treba o zaznanih gibanjih obvestiti. Migranti so tudi tu, kot kaže, zamenjali taktiko. Še pred nekaj časa so se usedli in sami poiskali policijo. Zdaj je drugače.

Migranti zaenkrat ne povzročajo težav, kot so jih bili domačini vajeni pred časom. Vendar pa je tudi lahko zavajajoče. Dejstvo je namreč, da so vodeni. Za njimi ali med njimi pa lahko pridejo tudi drugače misleči posamezniki in skupine. Ker gre za območje, ki bo s pomladjo in poletjem tudi turistično zaživelo, je treba biti pozoren tudi na to.

Zato, kdor koli opazi tujce, ilegalne migrante, na svojem območju, naj pokliče policijo in hkrati obvesti civilno iniciativo.
