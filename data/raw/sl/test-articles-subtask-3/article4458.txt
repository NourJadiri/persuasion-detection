V okviru projekta trajne preselitve v Slovenijo prispela še druga skupina beguncev

Za vsakega preseljenega begunca bo Slovenija prejela sredstva iz Bruslja

V Slovenijo je v četrtek v okviru projekta trajne preselitve iz Turčije, v katerem se je država zavezala sprejeti 50 beguncev, prispelo še 27 Afganistancev, pretežno družin. Nastanitev jim bo zagotovil Urad vlade za oskrbo in integracijo migrantov.

Trajna preselitev je način zagotavljanja zakonitih poti v Evropo za ljudi, ki potrebujejo zaščito. Slovenija bo za vsakega preseljenega prejela finančna sredstva iz evropskega sklada za azil, migracije in vključevanje, so sporočili z ministrstva za notranje zadeve. V okviru omenjenega projekta je 14. decembra lani v Slovenijo že prispelo 23 državljanov Sirije, štiri družine in posameznik.

Slovenska vlada je 1. decembra 2022 sprejela sklep, s katerim je določila, da bo Slovenija iz Turčije sprejela 50 državljanov Sirije ali Afganistana, ki se jim lahko v Sloveniji prizna status begunca. Sledila je priprava izvedbenega načrta, v katerem so kot prednostne kategorije določili družine, matere samohranilke, samske ženske in do pet mladoletnikov brez spremstva, predvsem žrtve lanskega potresa v Turčiji.

V projektu je Slovenija sodelovala z Visokim komisariatom Združenih narodov za begunce. Na podlagi njihove dokumentacije so predstavniki ministrstva, policije in Urada vlade za oskrbo in integracijo migrantov opravili pogovore z begunci v Turčiji o izpolnjevanju pogojev za priznanje statusa begunca v Sloveniji in integracijskih potrebah ter opravili varnostno preverjanje. Na tej podlagi so nato pripravili končni izbor tistih, ki izpolnjujejo vse predpisane pogoje in jim bo ob prihodu v Slovenijo takoj priznan status begunca.

Leta 2016 se je v Slovenijo trajno preselilo 34 sirskih beguncev

Kot so še spomnili na ministrstvu, je Slovenija v preteklosti že sodelovala v projektu trajne preselitve, in sicer je bilo na podlagi sklepa vlade v letu 2016 v Slovenijo preseljenih 34 ljudi iz Turčije, vsi so bili državljani Sirije.

Slovenija je v razpravah na ravni EU-ja večkrat podprla prizadevanja Evropske komisije v povezavi s trajnimi preselitvami in premestitvami. Ukrepi, povezani s trajnimi preselitvami, so namreč eden od pomembnejših elementov migracijske politike EU-ja.

Države članice lahko uporabljajo trajne preselitve kot pomemben element solidarnosti za zagotavljanje zaščite ljudem, ki potrebujejo mednarodno zaščito, in tudi kot strateški instrument, ki ga upravljajo migracije. S tem pomagajo zmanjšati spodbude za tihotapljenje in trgovino z ljudmi oziroma omogočajo tistim, ki potrebujejo zaščito, zakonito možnost poti v EU, so še navedli na ministrstvu.
