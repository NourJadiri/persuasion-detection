Pred izraelskim veleposlaništvom našli 'nevaren predmet', policija ga je uničila

Pred izraelskim veleposlaništvom v švedski prestolnici je bil najden "nevaren predmet", švedska policija pa ga je uničila. Izraelski veleposlanik na Švedskem je dejal, da je predmet predstavljal "poskus napada na veleposlaništvo in uslužbence," vendar zaenkrat še ni jasno, za kakšen predmet je sploh šlo.

Osebje izraelskega veleposlaništva je pred veleposlaništvom našlo predmet, za katerega so sklepali, da je eksplozivna naprava. O tem so obvestili policijo, ki je nemudoma ukrepala in napravo nadzorovano razstrelila.

"Terorizem nas ne bo ustrahoval," je veleposlanik Ziv Nevo Kulman objavil na družbenem omrežju X in se švedskim oblastem zahvalil za izredno hitro ukrepanje.

Švedska policija sicer ni podala nobenih informacij o "nevarnem predmetu", ki je bil najden pred izraelskim veleposlaništvom, sporočili so le, da so ga uničili in da pri tem ni bil nihče poškodovan, poroča BBC.
Tudi podpredsednica švedske vlade Ebba Busch je obsodila incident in zapisala, da je pretresena. "Sovraštvo do Izraela je strašljivo. Nasilni ekstremizem je treba ustaviti."

