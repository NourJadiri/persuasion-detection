Golobov zeleni prehod k Putinu za Jankovića

S pozivom naj Zoran Janković ustavi gradnjo kanalizacijskega voda čez vir pitne vode v glavnem mestu, je ta teden iz ZDA presenetila predsednica Nataša Pirc Musar. V ozadju pa je vlada zavrnila evropske načrte za zmanjševanje uvoza ruskega plina, ker namerava vlada za “zeleni prehod” župana glavnega mesta Jankovića uvoz plina močno povečati. Na ruski plin se premier Robert Golob spozna. Ob elektriki iz edine nuklearke je ruski plin v preteklosti preprodajal kot šef državnega GEN-I.

Zadnje tedne pa se precej sramoti z nenavadnimi izmikanji odgovorom na vprašanja, zakaj je velike vsote denarja od tam nakazoval Martinu Berishaju na Kosovo, Vesni Vuković v SEEM M. & C …

Pirc Musarjeva iz ZDA kot premierka kritizira Jankovića

Pirc Musarjeva je ob vodi kritizirala Jankovića, da ekološko tvegan projekt izvaja brez dogovorov in strokovnih presoj možnih posledic. Veliko presenečenje pa je bila njena kritika, ker vemo, da je Janković stric sedanje vlade. Golob je bil v preteklosti podpredsednik Jankovićeve Pozitivne Slovenije. Janković pa je z Milanom Kučanom z javno podporo lani močno prispeval, da je kot “novi obraz” z Gibanjem svoboda na volitvah poslancev dosegel tretji najvišji delež v zgodovini volitev poslancev. Višjega sta le še Janez Drnovšek z LDS leta 2010 in SMC z Mirom Cerarjem leta 2014.

Dodatno nenavadno je bilo, ker se je Pirc Musarjeva iz ZDA oglasila kot predsednica vlade in ne kot le predsednica republike, ki ima le simbolno oblast in se v dnevne posle vladanja ne vtika. Da slabo dela, je udarila po ministru za naravne vire in prostor Urošu Brežanu.

To je eno od petih nedavno na novo ustanovljenih ministrstev, s katerimi smo dobili po številu eno najbolj obilnih vlad v Evropi. Za nenavadnost, da se je Pirc Musarjeva oglasila kot šefica vlade, je bil nekoliko kriv premier Golob sam. V ZDA je na konferenco OZN o vodi v delegacijo, ki jo je vodila Pirc Musarjeva, poslal kar dva ministra svoje obilne vlade. Ob Brežanu še zunanjo ministrico in šefico SD Tanjo Fajon. Najbrž z logiko, da Pirc Musarjeva sama, ker je še nova, ne bi zmogla. Fajonova se zadnje tedne trudi še, da ne bi propadla v boju z Belorusijo za sedež nestalne članice varnostnega sveta OZN. Brežan se je iz ZDA pred Pirc Musarjevo oglasil s sporočilom, da ima Janković za gradnjo kanalizacijskega voda čez vir pitne vode vsa dovoljenja, koristi projekta pa so večje od potencialnih nevarnosti. A Pirc Musarjeve to ni ustavilo, da od Jankovića ne bi zahtevala ustavitve gradnje, povrhu pa ministra Brežana pozvala, naj takoj pripravi spremembo zakonodaje, ki ni dovolj jasna in dovoljuje “nekatere obvode”.

Recimo, da nihče ne opravi resne presoje možnih posledic na okolje.

Pozneje se je Pirc Musarjeva nekoliko dopolnila, da ni zahtevala ustavitev del, le krajšo prekinitev za pogovor. Kar je takoj sprožilo razprave, kdo vse je poklical Pirc Musarjevo. So jo le odposlanci Jankovića, ki ima težave tudi s kmeti, ki jim prekopava zemljo, ti pa so zadnje dni protestirali celo s traktorji. Ali pa je poklical sam Kučan, kot je namignil predsednik opozicijske SDS Janez Janša, ki nenavadni Jankovićevi gradnji že dolga leta nasprotuje:

Ruski plin za vlado zeleni prehod

Da vlada eno govori, zaradi Jankovića pa dela nekaj povsem drugega, je dodatno pokazala odločitev ta teden, ki jo je večina medijev spregledala. Vlada se je odločila, da bo zavrnila dopolnitev evropske uredbe za zmanjšanje uvoza plina iz Rusije za petnajst odstotkov, ker bo Janković Ljubljano začel ogrevati na plin in bomo uvoz močno povečali. Janković je nekoč neuspešno poskušal olastniniti Mercator, pozneje pa so ga v času vlade Alenke Bratušek iz njegove stranke s prodajo propadajočemu hrvaškemu Agrokorju prevzele ruske banke po pol nižji ceni kot bi jo dobili za isti posel v času vlade Boruta Pahorja nekaj leti prej. Janković je že po ruski okupaciji Krima odšel v Moskvo prevzet odlikovanje, s katerim ga je nagradil diktator Vladimir Putin. Nagrade ni vrnil niti po napadu Rusije na Ukrajino. Jankovića najdemo tudi ob vseh množičnih obiskih iz Moskve v Slovenije zadnja leta, celo na večerji šefov pravosodja obeh držav se je pojavil in na zadnjem obisku Marjana Šarca, ki je kot zadnji šef slovenske vlade potoval v Moskvo tik pred tem, ko je vrgel puško v koruzo.

“V enoti TE-TOL, ki jo upravlja Energetika Ljubljana, d. o. o., bo namreč predvidoma letos začela delovati plinsko parna enota, ki bo nadomestila premog. Gre za dolgoročnejšo investicijo, ki je bila v fazi realizacije že pred začetkom vojne v Ukrajini. To bo predvidoma vodilo do povečanja povpraševanja po plinu v Sloveniji za približno 15-20 %. Slovenija tako pričakuje, da bo v končnem besedilu predloga to dejstvo z ustrezno izjemo upoštevano, saj meni, da države članice za ukrepe zelenega prehoda ne bi smele biti kaznovane. V nasprotnem primeru Slovenija predloga uredbe Sveta ne bo podprla.”

Ko medije ureja stranka, ki je proti Natu in za Putina

Golobu volivci na referendumu niso zavrnili obilne vlade, zamižali so tudi, ko je Golobova oblast odločila, da se s skrbjo za starejše ne mudi in je prestavila dodatne ukrepe, ki jih je na področju dolgotrajne oskrbe starejših uzakonila prejšnja vlada. Zdaj prihajajo posledice tega. Država izgublja evropski denar, ki ji je bil za to področje že dodeljen:

Na referendumu je bil še zakon, s katerim vladajoče stranke poskušajo takoj odstaviti celoten vrh RTV Slovenija, da bi Svoboda, SD in Levica lahko še tam nastavile svoje direktorje in urednike. Projekt je obstal na ustavnem sodišču.

Pomembna podrobnost je, da je ministrstvo za kulturo, ki je pristojno za področje medijev, številni največji mediji pa so v državni lasti in močno državno financirani, premier Golob prepustil stranki Levica, ki je za izstop iz Nata in proti vojaški pomoči Ukrajini, češ da to, če se Ukrajina upira agresiji, ovira “mir”. Namesto besede “mir” bi lahko uporabili tudi “Putinove kolonialne in ozemeljske načrte”.

Znano je, da sta Putin in Moskva po Evropi in svetu močno podpirala skrajno leve in desne politike, stranke in medije in dobre odnose je zanesljivo krepil tudi denar, ki je tekel in še teče na prikrite načine.

Le kaj bi Golobu pri zelenem prehodu z dodatno porabo plina, ki praviloma pride iz Rusije, skrbjo za vodo z Jankovićevo kanalizacijo čez vodne vire in ob medijih Levice, ki je proti zahodnemu zavezništvu demokratičnih držav Nato, lahko še šlo narobe?
