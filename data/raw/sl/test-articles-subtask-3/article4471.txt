Albanija preložila ratifikacijo spornega migracijskega dogovora z Italijo

Ustavno sodišče dogovor že podprlo

Albanski parlament je preložil glasovanje o ratifikaciji spornega dogovora z Italijo, po katerem bi prosilce za azil, rešene na morju, nastanili v dveh migrantskih centrih v Albaniji.

Glasovanje bo preloženo, dokler ne bodo na voljo vsi ustrezni dokumenti z ustavnega sodišča, je pojasnila tiskovna predstavnica albanskega parlamenta, novega datuma glasovanja pa ni podala.

Albansko ustavno sodišče je že konec januarja podprlo sporni dogovor z Italijo in odločilo, da ta ne krši ozemeljske celovitosti Albanije. Na ustavno sodišče se je obrnila albanska konservativna Demokratska stranka, ki med drugim meni, da dogovor krši ustavo in mednarodno pravo na področju človekovih pravic in svoboščin.

Skladno z dogovorom, ki sta ga državi sklenili novembra lani, bi Italija v pristaniškem mestu Shengjin na severu Albanije zgradila sprejemni center za migrante, v katerem bi obravnavala prošnje prosilcev za azil, rešenih na morju. V sprejemnem centru v vasi Gjader pa bi izvajali druge postopke.

Oba centra, ki bi ju upravljala Italija, naj bi po ocenah sprejela do 3000 migrantov na mesec.

Italija si z dogovorom želi pospešiti obravnavo prošenj za azil ali morebitne repatriacije v času, ko se spopada s povečanim številom prebežnikov čez Sredozemsko morje.
