Guterres: UNRWA predstavlja hrbtenico humanitarne pomoči v Gazi

Netanjahu: Ne bomo umaknili izraelske vojske iz Gaze

Agencija ZN za palestinske begunce (Unrwa) je hrbtenica vsega humanitarnega odziva v Gazi, je dejal generalni sekretar ZN-a Antonio Guterres in države pozval, naj zagotovijo nadaljevanje dela agencije, ki rešuje življenja.

"Zgrožen sem bil nad temi obtožbami," je glede obtožb Izraela, da je več članov osebja agencija sodelovalo pri Hamasovem napadu 7. oktobra. "Včeraj sem se srečal z donatorji, da bi poslušal njihove pomisleke in orisal korake, ki jih izvajamo, da bi jih obravnavali."

Kot je znano, je agencija v petek sporočila, da je odpustila več članov osebja, potem ko je Izrael agenciji posredoval informacije o domnevni vpletenosti več zaposlenih v oktobrske napade.

Guterres je v nedeljo dejal, da je bilo od 12 vpletenih ljudi devet odpuščenih, eden je mrtev, identiteta preostalih dveh pa se razjasnjuje. Na današnjem srečanju Varnostnega sveta ZN-a o Gazi je vodja humanitarne službe ZN-a Martin Griffiths poudaril pomen agencije. "Če povem zelo preprosto in naravnost: naš humanitarni odziv na okupirano palestinsko ozemlje je odvisen, popolnoma odvisen od tega, ali je UNRWA ustrezno financirana in operativna," je Griffiths povedal 15-članskemu svetu. "Aktivnosti reševanja življenj agencije ... več kot trem četrtinam prebivalcev Gaze ne bi smele biti ogrožene zaradi domnevnih dejanj nekaj posameznikov. Gre za izjemno nesorazmerje," je dejal.

Veleposlanica ZDA pri ZN Linda Thomas-Greenfield je na zasedanju dejala, da je Washington odločitev o začasni prekinitvi financiranja sprejel neodvisno od drugih donatorjev.

"Naj bom jasna, to ni bil kaznovalni ukrep. Je pa poziv k prebujanju. V UNRWA moramo videti temeljne spremembe, da preprečimo, da bi se to ponovilo," je dejala.

Izraelski dosje, Reuters navaja, da je dobil vpogled vanj v ponedeljek, vključuje obtožbe, da je nekaj članov osebja UNRWA sodelovalo pri ugrabitvah in umorih med napadom 7. oktobra in da je približno 190 uslužbencev agencije članov Hamasa ali Islamskega džihada. Palestinci izraelsko stran obtožujejo ponarejanja informacij, da bi očrnili delovanje agencije.

V agenciji je zaposlenih okoli 13.000 ljudi, ki vodijo šole, klinike, institucije osnovnega zdravstva in druge socialne službe ter razdeljujejo humanitarno pomoč. "Humanitarni sistem v Gazi propada," je še dejal Guterres. "Izjemno sem zaskrbljen zaradi nečloveških razmer, s katerimi se sooča 2,2 milijona prebivalcev Gaze, saj se borijo za preživetje brez vseh osnov."

UNRWA: Delavce smo odpustili preventivno, preiskava še poteka

Predtem je tiskovna predstavnica UNRWA Tamara Alrifai dejala, da je agencija devet od 12 zaposlenih, ki jih je Izrael obtožil sodelovanja v napadu 7. oktobra, odpustila, a da je bil ukrep "preventiven", saj preiskava še poteka.

Če bo preiskava pokazala, da so nedolžni, imajo pravico do vrnitve službe, je opozorila. Poudarila je, da Izrael pozna identiteto vseh 13.000 članov osebja UNRWA ter da je postopek za zaposlitev strog, vsakega človeka tudi varnostno preverijo.

UNRWA vsako leto z Izraelom deli celovit seznam svojih delavcev v Gazi, na Zahodnem bregu in v Vzhodnem Jeruzalemu, je dodala Tamara Alrifai, ki je pojasnila, da od Izraela niso prejeli nikakršnih pripomb.

Predstavniki več agencij ZN-a so objavili izjavo s svarilom glede financiranja UNRWA. Več držav je namreč prekinilo financiranje agencije, potem ko je Tel Aviv 12 njenim zaposlenim očital sodelovanje v napadu na Izrael 7. oktobra. To bi lahko imelo katastrofalne posledice za prebivalce Gaze in povzročilo popoln propad tamkajšnjega sistema zagotavljanja humanitarne pomoči, so opozorili.
Tisoči otrok so ostali brez enega ali obeh staršev

Med žrtvami v Gazi, skupno jih je že več kot 27.000, je več kot 11.500 mlajših od 18 let, več tisoč otrok je postalo sirot. Kot navaja BBC, nedavno poročilo evromediteranskega monitorja za človekove pravice razkriva, da je brez enega ali obeh staršev ostalo več kot 24.000 otrok, podatki Unicefa pa kažejo, da je osirotelih oz. da je brez odrasle osebe, ki bi lahko pazila nanje, okoli 19.000 otrok. "Številne med njimi smo našli pod ruševinami ali pa so izgubili starše v bombardiranju njihovega doma," je za BBC dejal vodja komuniciranja za Unicef Palestina Jonathan Crickx in dodal, da so druge našli na izraelskih nadzornih točkah, v bolnišnicah in na ulicah. "Najmlajši pogosto ne morejo niti izgovoriti svojega imena, tudi starejši so običajno v takem šoku, da jih je težko identificirati in jih potencialno združiti z razširjeno družino."

Netanjahu napoveduje boj do "izpolnitve vseh ciljev"

Izraelski premier Benjamin Netanjahu je zavrnil poročila o dogovoru o prekinitvi napadov na Gazo in obljubil boj do "izpolnitve vseh ciljev". Netanjahu je pod vse večjim pritiskom družin zajetih talcev in širše izraelske javnosti, naj doseže dogovor s Hamasom. "Ne bomo umaknili izraelske vojske iz Gaze in ne bomo izpustili na tisoče teroristov," je dejal.

Dogovor naj bi namreč v zameno za izpustitev talcev, zajetih 7. oktobra, vključeval tudi začasno prekinitev napadov, omogočanje dobave humanitarne pomoči in izpustitev neznanega števila palestinskih zapornikov v izraelskih zaporih.

Vodja Hamasa Ismail Hanija je medtem dejal, da preučujejo zadnji predlog za premirje, a da je njihova prednostna naloga "popoln umik" izraelskih sil iz Gaze in dolgoročno premirje.

Hanija naj bi danes ali v četrtek obiskal Kairo, kjer bo opravil pogovore o predlogu, ki so jim ga posredovali po nedeljskem srečanju predstavnikov ZDA, Izraela, Katarja in Egipta v Parizu.
Bolnišnica Al Amal ne obratuje več

Medtem je izraelska vojska vdrla na območje bolnišnice Al Amal v Han Junisu na jugu okupirane Gaze. V bolnišnici ima sedež tudi palestinski Rdeči polmesec. Na območju bolnišnice je še ločena stavba, v kateri je zavetišče pred izraelskim bombardiranjem našlo več sto Palestincev. Izraelske sile so na območje vdrle ob močnem streljanju in tankovskem obstreljevanju, pri čemer je bilo ranjenih najmanj 10 ljudi, poroča Al Džazira. Nekateri ranjeni, ki so krvaveli, so v bolnišnici umrli, saj jih niso mogli prepeljati v Naserjevo bolnišnico ali druge delujoče ustanove.

Zaradi izraelskega obleganja Al Amal ne obratuje več, saj je bolnišnici zmanjkalo zdravstvenih potrebščin za kakršne koli posege. Prav tako nimajo goriva, ne deluje niti en električni generator.

Palestinski Rdeči polmesec je sporočil, da je izraelska vojska ubila varnostnika v bolnišnici, medtem ko je stal ob stranskem vhodu. Človekoljubna organizacija je poročala tudi o dimnih bombah v bližini bolnišnice.

Izraelske sile so napadle tudi bolnišnico Al Avda na severu Gaze, je dejal tamkajšnji zdravnik Mohamed Sala. Ta bolnišnica je že drugič tarča napadov v zadnjih dveh dneh.

Nadaljevanje bombardiranja juga Gaze

Južni del Gaze je bil ponoči in zjutraj tarča nenehnih zračnih napadov in obstreljevanja izraelskih sil, poroča francoska tiskovna agencija AFP. Tarča je predvsem mesto Han Junis, v katerem je kombinacija stalnega bombardiranja in dežja številna območja spremenila v opustošeno polje blata in ruševin.

Po navedbah prič je bil tarča obstreljevanja tudi Naserjev bolnišnični kompleks v Han Junisu, kamor se je po navedbah Urada ZN-a za koordinacijo humanitarnih zadev (Ocha) zateklo na tisoče razseljenih ljudi.

Izraelska vojska je medtem sporočila, da so njeni pripadniki na severu Gaze ubili 15 domnevnih teroristov in v raciji v eni od tamkajšnjih šol zajeli še deset pripadnikov palestinskega gibanja Islamski džihad.
V šoli odkritih najmanj 30 trupel

Al Džazira poroča, da so na šolskem dvorišču na severu Gaze odkrili najmanj 30 trupel. Očividec, ki je odkril trupla, je dejal, da so jih našli med čiščenjem ruševin na dvorišču. Ugotovili so, da so pod kupi zakopana trupla. Ta so bila že razpadla, oči so imela prevezane, noge in roke pa zvezane.

Ministrstvo za zdravje v Gazi je sporočilo, da je bilo v zadnjih 24 urah ubitih 150 Palestincev, 313 pa je bilo ranjenih.

Od začetka napadov 7. oktobra so izraelske sile v Gazi ubile že 26.900 ljudi, od tega večinoma žensk in otrok, okoli 66.000 pa je ranjenih.

Bolnišnica Ibn Sina: Do zdaj še ni bilo atentatov v bolnišnicah

Medtem odmeva torkova akcija izraelskih posebnih sil, ki so – preoblečene v zdravnike, druge zdravstvene delavce in civiliste – v bolnišnici Ibn Sina v Dženinu na okupiranem Zahodnem bregu usmrtile tri palestinske borce, ki so se tam zdravili.

Tiskovni predstavnik bolnišnice Tavfik Al Šobaki je dejal, da ni bilo nikakršnega streljanja oziroma izmenjave ognja, potem ko so izraelske sile vdrle v bolnišnico in ubile tri bolnike.

"Kar se je zgodilo, je precedens. Nikoli še ni bilo atentata v bolnišnici. Bile so aretacije in napadi, a nikoli atentata," je dejal.
Varnostni svet o začasnih ukrepih ICJ-ja

V sredo bo na temo začasnih ukrepov, ki jih je Meddržavno sodišče (ICJ) pred nekaj dnevi sprejelo glede dejanj Izraela v Gazi, zasedal Varnostni svet ZN-a.

Ravno pred zasedanjem je Izrael potrdil, da je v podzemne tunele v Gazi spustil "večje količine morske vode", kar je bil eden od primerov, ki jih je Južna Afrika navedla v svoji tožbi o genocidu zoper Izrael.

To bi namreč lahko povzročilo "dolgoročno onesnaženje vodonosnikov in prsti" ter "dodatno degradacijo in propad vodne in kanalizacijske infrastrukture v Gazi".
