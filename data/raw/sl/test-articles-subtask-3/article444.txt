Pakistan zapustilo pol milijona afganistanskih beguncev

Večina beguncev odšla v strahu pred aretacijo

Od oktobra, ko je Pakistan napovedal izgon afganistanskih prebežnikov, je državo zapustilo že več kot pol milijona ljudi, med katerimi jih je po mnenju Združenih narodov več kot 60 odstotkov mlajših od 18 let.

Pakistanska vlada je beguncem brez urejenega dovoljenja za bivanje ukazala, da morajo do 1. novembra zapustiti državo. V nasprotnem primeru sta jim grozili aretacija in deportacija. Večina afganistanskih beguncev se je zato morala vrniti v domovino, kjer od avgusta 2021 znova vladajo talibani.

Urad Združenih narodov za usklajevanje humanitarnih zadev (OCHA) je poudaril, da je več kot 60 odstotkov beguncev mlajših od 18 let.

Do konca novembra je državo zapustilo približno 375.000 ljudi, večinoma v naglici in v strahu, je poročal Urad visokega komisarja Združenih narodov za begunce (UNHCR). Zapisali so tudi, da so takrat opazili povečano število aretacij, pridržanj in izgonov Afganistancev v Pakistanu.

Tudi Mednarodna organizacija za migracije (IOM) je konec leta poročala, da je velika večina prebežnikov Pakistan zapustila zaradi strahu pred aretacijo, petina je kot razlog navedla nezaposlenost.

Številni med njimi so v Pakistan pobegnili ravno pred talibani, nekateri tudi zato, ker so med vojno v Afganistanu sodelovali z mednarodnimi silami. Pakistanske oblasti so si preostale begunce prizadevale deportirati do konca januarja.

Humanitarne organizacije so večkrat pozvale k večji podpori beguncem, pri čemer so opozarjale na slabe razmere v Afganistanu, kjer več kot polovica prebivalcev živi pod pragom revščine.

Skrb vzbujajoče je tudi stanje človekovih pravic, zlasti žensk, ki so jih talibani po vrnitvi na oblast izrinili iz velikega dela javnega življenja. Med ženskami v Afganistanu poleg Sirije in Iraka vlada najnižja stopnja zaposlenosti na svetu.

V Pakistanu je sicer pred oktobrsko odločitvijo vlade o izgonu živelo približno 4,4 milijona afganistanskih beguncev, od tega 1,7 milijona brez veljavnih dokumentov.
