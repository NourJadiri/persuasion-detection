Zala Klopčič: Želimo opozoriti na biološko dejstvo – obstajata samo dva spola

“V SDM menimo, da je v ozadju razvrednotenje osnovne celice vsake družbe, to je družine. Če bodo ljudje ostali brez spola (nisi moški, nisi ženska, nisi mama, nisi oče, ampak starš 1 in starš 2), nimaš svoje kulture, nimaš svoje zgodovine, tradicije, to vodi v razvrednotenje družbe. S tem, da se nimaš za nič več boriti, se ustvarja nek idealen potrošnik, ki bo zelo vodljiv, kar je agenda za gibanjem LGBTQ+. V SDM se ne borimo proti posameznikom, ampak agendi, ki je za njimi, in ki targetira najšibkejše, to je otroke!” je v oddaji Tema dneva pojasnila vplivnica Zala Klopčič. 

Televizijska voditeljica Aleksandra Jug se je v tokratni Temi dneva uvodoma dotaknila dogajanja na zadnji Paradi ponosa. “Kdor ne pristaja na novorek progresivne levice, je deležen sovražnih izpadov. Na Paradi ponosa v Ljubljani se je znašla tudi majhna skupina oporečnikov. Sodeč po transparentu, ki so ga razvili v središču Ljubljane, ne pristajajo na novorek progresivne levice. Ko se je množica podpornikov agende LGBTQ+ sprehodila skozi center Ljubljane, so bili mladi oporečniki, med njimi tudi vzhajajoča vplivnica in predstavnica SDM Zala Klopčič, deležni sovražnih izpadov, zaradi katerih je morala posredovati policija,” je uvodoma dejala Jugova. Udeležence Parade ponosa je vznejevoljil transparent, na katerem je pisalo, da “obstajata samo dva spola”. Gre za preprosto resnico, ki jo je mogoče prebrati v vsakem biološkem učbeniku. Za resnico pa si je skupinica konservativnih protestnikov prislužila poplavo žaljivk in iztegnjenih sredincev.

Vse to so bili deležni od ljudi, ki se razglašajo za tolerantne, vse dokler se z njimi nekdo o nečem ne strinja. To je v nasprotju z načelom, da bi morala biti Parada ponosa prostor za izražanje različnih mnenj. Jugova je v studiu gostila Klopčičevo. Uvodoma jo je zanimalo, zakaj se je vplivnica udeležila Parade ponosa oziroma kaj so konservativni udeleženci na dogodku želeli sporočiti. Klopčičeva: “V organizaciji SDM smo se odločili, da glede na trenutne razmere v naši državi potrebujemo nekoga, ki bo kontriral tej sporni ideologiji LGBTQ+, ki prihaja k nam in se spravlja na najšibkejše, na otroke. Zato smo se odločili za akcijo “dva spola, ena resnica”, s katero želimo vse opozoriti na najbolj očitno, naravno, biološko dejstvo – to, da obstajata samo dva spola.” Ne glede na to, da nekateri ljudje osnovnih naravnih zakonitostih ne sprejmejo, se morajo po njenem mladi še posebej boriti proti temu.

Kot je v nadaljevanju spomnila TV-voditeljica, parada poteka že vrsto let, vendar pa v preteklosti ni imela takšnega predznaka, kot ga ima dandanes. Tudi po opažanju Klopčičeve se izvorno gibanje precej razlikuje od tega, kar LGBTQ+ predstavlja danes. V začetku so se aktivisti borili za pravice homoseksualcev, ki so bili pred desetletji nekoč v resnici zaznamovani in zatirani, vendar pa današnje gibanje očitno odstopa od izvirnika. Aktivisti, ki jih na paradi vidimo danes, se borijo za nekaj popolnoma drugega. Klopčičeva je ob tem poudarila, da so mladi konservativci k akciji pristopili “zelo mirno”. “Če lahko oni izrazijo svoje mnenje, ga lahko tudi mi!” je prepričana. V ta namen so prinesli transparent z napisom “obstajata samo dva spola”, mišljena pa sta moški in ženski. S strani udeležencev dogodka so doživeli veliko mero zaničevanja in upora, vanje so celo metali steklenice, plastenke, kar je tudi posneto. Klopčičevi se je celo približalo neko dekle in vanjo metalo prah, k sreči pa so posredovali policisti.

“Takšna naklonjenost Pirc Musar skupini, ki targetira najšibkejše, je nedopustna in zelo sporna!”

“Na tem mestu, bi se policistom tudi zahvalila, da so nas zaščitili s svojimi telesi, sicer se vsi ne bi celi vrnili domov.” Po mnenju Jugove je zadeva precej nenavadna, saj si prav udeleženci Parade prizadevajo za “sprejemanje in toleranco”. Po drugi strani pa so tako netolerantni do drugače mislečih … Klopčičeva pa je še dejala, da so jih napadali celo po socialnih omrežjih in jih obtoževali nasilja, čeprav so izredno pazili, da ne bi prišlo do kakršnega koli fizičnega konflikta. Jugova je spomnila, da se je paradi pridružil tudi slovenski politični vrh. “To strogo obsojamo. Tudi na ljubljanski mestni hiši visi zastava, predsednica republike Nataša Pirc Musar pa ne skriva svoje naklonjenosti skupini LGBTQ+. Zelo smo razočarani nad tem. Nekdo, ki je na takšnem mestu, bi moral predstavljati vse. Takšna naklonjenost skupini, ki neposredno targetira najšibkejše, torej otroke, ki dopuščajo možnost, da si 12-letnica sama izbere spol, je nedopustna in zelo sporna!” je bila ostra Klopčičeva.

“In to bi morali ljudje na visokih političnih funkcijah, kot je predsednik vlade, predsednica države, predsednica državnega zbora, strogo obsoditi. Na žalost pa je situacija v Sloveniji ravno obratna!” Novinarka pa je v nadaljevanju spomnila na otroke, ki so bili na dogodku prisotni in celo našemljeni v “skorajda sadomazo slogu”. Vplivnica je bilo šokirana, ko je v množici zbranih videla tako našemljene otroke. Pojavljali so se tudi mladoletniki s čudaškimi napisi “Za otroke in družine gre”, kar je bila verjetno provokacija, namenjena Alešu Primcu. Te prizori so bili zanjo zastrašujoči zlasti ob dejstvu, da tudi v Sloveniji že prirejajo dogodke za najmlajše, kakršne smo doslej videli v tujini. Jugova pa je še spomnila, da tudi v Sloveniji že slišimo zgodbe, ko otrok staršem pove, da je “binarnega spola” in da si “želi spremeniti spol”, oni pa ne morejo ničesar storiti. “Na žalost se vedno bolj pomikamo v to smer, kjer starši sploh ne bodo več smeli odločati o tem. In če bo kakšen starš morda proti temu, da bi otrok spremenil spol, bo lahko sodno obravnavan, kar se v Kanadi že dogaja, kjer so znani tovrstni primeri. Je pa zelo žalostno to, da se otrokom psihične težave pomaga reševati na takšen način!” In namesto da bi otrokom pomagali prebroditi težko obdobje adolescence, se jim ponuja deformacija spola.

Cilj razvrednotenja spola, družine, zgodovine, tradicije in kulture je ustvariti lahko vodljivega potrošnika!

Dejstvo je, da če s “spremembo spola” uničiš, denimo žensko telo, boš dobil nefunkcionalno moško telo, poti nazaj pa ni več. Tudi hormonske tablete so še vedno precej neraziskano področje. Še bolj šokantno pa je, da v tujini zdravniki že svetujejo in pred starši celo zagovarjajo zadevo kot edino rešitev za njihovega otroka. Jugova je spomnila, da so največkrat žrtve tovrstnih zlorab prav otroci s problemi, denimo avtisti, številni vzgojitelji v vrtcih in učitelji pa so tej ideologiji že močno naklonjeni. Do Klopčičeve je na paradi na primer pristopil 50-letni učitelj, ki je bil nad transparentom zaprepaden. Klopčičeva: “In takšni učitelji v šolah učijo otroke!” V ozadju celotne zadeve pa je poskus razvrednotenja temeljne celice vsake družbe, to je družine. Klopčičeva: “V SDM menimo, da je v ozadju to, da se razvrednoti osnovna celica vsake družbe, to je družino. Če bodo ljudje ostali brez spola (nisi moški, nisi ženska, nisi mama, nisi oče, ampak starš 1 in starš 2), nimaš svoje kulture, nimaš svoje zgodovine, svoje tradicije, to vodi v razvrednotenje družbe. S tem, da se nimaš za nič več boriti, se ustvarja nek idealen potrošnik, ki bo zelo vodljiv, kar je tudi agenda za tem gibanjem. V SDM se ne borimo proti posameznikom, ampak agendi, ki je za njimi in ki targetira najšibkejše, to je otroke!”
