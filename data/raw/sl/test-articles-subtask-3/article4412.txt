Covid-19 bo čez nekaj let le prehlad, a še nismo tam

Covid-19 bo v roku nekaj let navaden prehlad. Toda nismo še tam. Še vedno gre za bolezen, ki vsak dan pošilja ljudi v intenzivno nego in v prerani grob.

Meseca maja leta 1889 je v Buhari, tedaj Ruskemu imperiju, zdaj Turkmenistanu, izbruhnila nenavadna bolezen, ki je spominjala na gripo. Bolezen se je pokazala kot vročica, kašljanje, kihanje, večina ljudi je odnesla brez posledic, toda približno štiri odstotke obolelih je umrlo. Konec 19. stoletja to ni bilo nič nenavadnega, toda bolezen je prek razvejanega železniškega omrežja potovala v svet. Avgusta je bila v Samarkandu, starodavnem trgovskem središču v današnjem Uzbekistanu, oktrobra v Tomsku, globoko v Sibiriji.

Jeseni je prišla v prestolnico Rusije, izbruh v Sankt Petersburgu je okužil petino prebivalstva, pojavila se je tudi v Kijevu. Novembra je nova bolezen že bila v Stockholmu in v Durbanu, v Južni Afriki. Posen, Berlin, Grenoble, Tulon, Glasgow, Chicago, pred pomladjo 1890 je bolezen že obkrožila svet, postala prva pandemija v zgodovini in dobila ime: ruska gripa.

Pomlad 1890 je prinesla olajšanje, toda že jeseni se je ruska gripa ponovno vrnila. Niti leto 1891 niti 1892 nista bili povsem mirni, saj so se po vsem svetu odvijali posamični periodični izbruhi in smrti, ki so jih včasih obvladovali bolje, včasih slabše. Zadnji izbruh je bil zabeležen šele leta 1895, nakar je ruska gripa nenadoma potihnila in izginila. Po vsem svetu je zaradi nje umrlo milijon ljudi, preračunano na prebivalstvo tistega časa je to kar primerljivo s covid-19.

Bolezni se je reklo ruska gripa, toda obstaja kar nekaj indicev, da so bolezen napačno prepoznali. Klinično je bolezen močno spominjala na covid-19, tako po znakih bolezni, kot po smrtnosti, vzorcu smrtnosti in tudi hitrosti, s katero je mutirala. Virusi gripe mutirajo izredno hitro, zato epidemije gripe praviloma trajajo samo eno sezono, ruska "gripa" je trajala pet let.

Preprečili smo hujše rezultate

Prehlad ni ena bolezen, temveč družina virusnih obolenj, ki jih povzročajo različni virusi, a se kažejo podobno – izcedek iz nosu, boleče grlo, prehodna vročina. Eden od virusov, ki povzroča prehlad, je sev z imenom OC34, ki se je po genetskih analizah ločil od kravjega koronavirusa in dobil zmožnost okužiti človeka pred približno 130 leti – ravno ob izbruhu ruske gripe.

Konsenza tu ni, vendar nekateri znanstveniki menijo, da ruska gripa ni bila gripa, temveč koronavirusna bolezen. Tej bolezni bi danes rekli covid-89, če uporabimo konvencijo, ki smo jo uporabili za covid-19. Potek je bil podoben, znaki so bili podobni, objela je ves svet in po nekaj letih poniknila v ozadje bolezni, ki so sicer neprijetne, a jim ne posvečamo posebne pozornosti. Glede na trenuten razvoj pandemije covid-19 in smer evolucije virusa verjetno podobna usoda čaka tudi covid-19, v roku nekaj let bo to navaden prehlad.

Toda pomembno je vedeti, da covid-19 trenutno še ni prehlad. Še vedno gre za bolezen, ki vsak dan pošilja ljudi v intenzivno nego in v prerani grob. Covid-19 je neprimerno bolj nalezljiv od povprečnega prehlada in povzroča bistveno resnejša obolenja. S cepivi, prekuževanjem in skrbjo zase in za druge smo v veliki meri preprečili hujše rezultate, toda zavedati se moramo, da pandemije še ni konec in je po vsej verjetnosti ne bo konec pred poletjem 2025. Do takrat moramo računati na občasno nošenje mask, zaščitno vedenje in testiranje, tudi kakšna injekcija bo morda še potrebna. V šahu je najtežje zmagati dobljeno partijo, enako je tudi pri bodočem prehladu: zmagali bomo, samo odnehati ne smemo.

Toda smo že na polovici in druga polovica bo bistveno lažja od prve.
