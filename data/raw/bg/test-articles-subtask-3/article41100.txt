Лидерът на хутите: Голяма чест и благословия е да се изправя директно срещу САЩ

Лидерът на йеменските бунтовници хути Абдул Малек ал-Хути заяви в телевизионно обръщение, че за него е голяма чест да се изправи директно срещу САЩ и обеща да продължи кампанията за нападения срещу израелски кораби, плаващи в Червено море, съобщи "Сараево таймс".
"Голяма чест и истинска радост е да се изправя директно срещу Америка", заяви ал-Хути в предизвикателната си едночасова реч, в която използваше предимно религиозна реторика.
Той изтъкна, че американските и британските удари по Йемен само са укрепили армията му и са доказали, че стратегията на хутите да атакуват израелски кораби или такива, които идват към или от Израел, работи.
Действията на подкрепяната от Иран групировка, със сигурност са довели до нарушаване на транспорта и морската търговия в региона.
Основните океански превозвачи преустановиха всички превози през Червено море и Суецкия канал, като вместо това предпочетоха да плават около африканския континент, което доведе до значителни закъснения и затруднения в доставките. Това струваше на компаниите милиарди долари.
Лидерът на хутите се зарече да продължи атаките, докато Израел не вдигне блокадата на Газа, като заяви, че "нищо, дори всички заплахи, ракети, натиск, няма да промени позицията им".
Коментарите дойдоха в момент, когато САЩ засилват атаките срещу цели на йеменските бунтовници. Президентът на САЩ Джо Байдън заяви, че досега военните действия не са имали желания ефект.
Късно на 18 януари САЩ нанесоха петия си въздушен удар по цели на хутите в Йемен, като американските самолети бяха насочени към противокорабни ракети, които според Централното американско командване са "насочени към южната част на Червено море и са готови за изстрелване".