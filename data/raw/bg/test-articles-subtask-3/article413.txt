Международният съд на ООН нареди на Израел да спре геноцида, но не разпореди прекратяване на огъня

Международният съд на ООН нареди днес на Израел да предотвратява актове на геноцид срещу палестинците и да направи повече, за да помогне на цивилните в ивицата Газа, но не разпореди прекратяването на огъня в палестинската територия, което бе поискано от Република Южна Африка (РЮА), предаде Ройтерс.
РЮА заведе делото в Международния съд на ООН по-рано този месец и поиска да бъдат постановени спешни мерки за прекратяване на сраженията, при които според местните власти, контролирани от "Хамас", са били убити повече от 26 000 палестинци. Тя обвини Израел във воден от държавата геноцид по време на офанзивата, започнала, след като бойци на палестинското ислямистко движение нахлуха в Израел, където убиха около 1200 и отвлякоха повече от 240 души. Израел поиска делото да бъде прекратено.
В днешното си решение съдиите казаха, че Израел трябва да положи всички възможни усилия, за да попречи на войските си да извършат геноцид, да го наказва и да предприеме стъпки, за да подобри хуманитарната ситуация.
Въпреки че съдът не нареди прекратяване на огъня, той каза, че няма да прекрати делото за геноцид, и постанови, че палестинците, изглежда, са защитена група съгласно Конвенцията за геноцида от 1948 година. Той не се произнесе по същество за обвиненията в геноцид.
Израел нарича обвиненията на РЮА фалшиви и "грубо изкривени" и заяви, че полага всички възможни усилия, за да избегне цивилни жертви, посочва Ройтерс.