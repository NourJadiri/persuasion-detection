Петкова каза коя е основната мярка, която би спряла инфлацията

Подпомагането на българския бизнес трябва да продължи при нови скокове в цените на тока, смята тя.

Ако бяхме на власт, нямаше да се стигне до този проблем с цените на храните. Служебното правителство, в което министри бяха Василев и Петков, допусна цената на тока да скочи изключително рязко и не предприеха никакви мерки за компенсиране на бизнеса. Това беше сериозна грешка, която води до високата инфлация и покачването на цените. Това каза за "Офанзива" Теменужка Петкова от ГЕРБ - СДС.
"Политическата стабилност е най-важната антиинфлационна мярка, редовно правителство, което да носи отговорност. Подпомагането на българския бизнес трябва да продължи при нови скокове в цените на тока. Помощта обаче трябва да бъде таргетирана, иначе се генерира допълнителна инфлация. 
ГЕРБ излизат на тези избори за победа, да правим стабилно, компетентно и отговорно правителство, което да измъкне страната от кризата. Никога по време на нашето управление не е имало чадър върху никого", коментира тя. И допълни, че само при икономически растеж може да има повишаване на доходите.
Още през 2017 г. беше удължен живота на 5 и 6 блок на АЕЦ "Козлодуй" с още 30 години. Строежът на нов 7-ми реактор е нужен, само трябва да се задвижи процеса за лицензиране на технологията IP1000. България не може да се справи със зелената сделка и декарбонизацията без развитие на ядрената енергетика. Проектът АЕЦ "Белене" няма опции за развитие докато Русия е агресор в Украйна, няма как да се водя разговори. Неразумен подход е да се продаде оборудването му", подчерта Петкова. 
По думите ѝ се обсъжда възможността БЕХ да придобие дял в дружеството, което извършва дейности по проучване в дълбоко Черно море. Петкова посочи, че стабилно управление без ГЕРБ и СДС е невъзможно.