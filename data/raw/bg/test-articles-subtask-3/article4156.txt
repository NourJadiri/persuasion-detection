СЗО отхвърли обвиненията на Израел, че подкрепя "Хамас"

Световната здравна организация (СЗО) в петък отрече твърдението на Израел, че СЗО е в тайно споразумение с "Хамас", като пренебрегва израелските доказателства за военно използване на болници в Ивицата Газа, съобщава АФП.
Ръководителят на СЗО Тедрос Гебрейесус предупреди, че подобни обвинения могат да застрашат нейния персонал на мястото.
Тедрос отговори на твърдения, направени в четвъртък от израелския посланик Мейрав Ейлон Шахар на среща на борда на здравната агенция на ООН.
"СЗО отхвърля обвинението на Израел на срещата на изпълнителния борд вчера, че СЗО е в "сговор" с Хамас и затваря очи за страданията на заложниците, държани в Газа, написа Тедрос в X. Подобни неверни твърдения са вредни и могат да застрашат нашия персонал, който рискува живота си, за да служи на уязвимите. Като агенция на ООН, СЗО е безпристрастна и работи за здравето и благополучието на всички хора."
Генералният директор призова за прекратяване на огъня и за "истинско решение" на конфликта между Израел и "Хамас". В емоционален апел той описа условията в Газа като "адски".
Самият Гебрейесус преживява война като дете и неговите собствени деца се укриват в бункер по време на бомбардировките в граничната война на Етиопия с Еритрея през 1998-2000 г. В речта си той се разчувства, докато описваше условията в бомбардираната ивица Газа, където загинаха над 25 000 души.
"Аз говоря поради своя собствен опит, че войната не води до решение, а до още война, повече омраза, повече агония, повече разрушение. Така че нека изберем мира и да разрешим този въпрос политически", настоя Гебрейсус пред Изпълнителния съвет на СЗО в Женева по време на дискусия за извънредната ситуация в сферата на здравеопазването в Газа.
Посланикът на Израел заяви, че изявлението на Гебрейсус е пълен лидерски провал. 
"Изявлението на генералния директор беше въплъщение на всичко, което не е наред със СЗО от 7 октомври насам. Никакво споменаване на заложниците, изнасилванията, убийствата на израелци, нито милитаризацията на болниците и отвратителното използване на хора като живи щитове от "Хамас", подчерта Мейрав Ейлон Шахар.
Тя обвини световната здравна агенция и в сговор с "Хамас", тъй като по нейни думи СЗО си затваря очите за военните дейности на "Хамас" в болниците в Газа.
Израел предприе кампанията си за унищожаване на "Хамас", след като на 7 октомври бойците на групировката нахлуха на територията ѝ и убиха 1200 души, повечето от които цивилни, а също взеха над 200 заложници в Газа. Офанзивата на Израел разруши голяма част от гъсто населената ивица Газа и причини смъртта на над 25 000 палестинци.
Агенцията на ООН за подпомагане на палестинците (UNRWA) е започнала разследване на няколко служители, заподозрени в участие в атаките на "Хамас" срещу Израел на 7 октомври.
Агенцията е прекъснала връзките си с тези служители.
"Израелските власти предоставиха на UNRWA информация за предполагаемото участие на няколко нейни служители в ужасяващите атаки срещу Израел на 7 октомври", заяви Филип Лазарини, генерален комисар на агенцията.
"За да защитя способността на агенцията да доставя хуманитарна помощ, взех решение моментално да прекратя договорите на тези служители и да започна разследване за незабавно установяване на истината", допълни той.