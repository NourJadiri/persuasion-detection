Нинова с остри думи към депутатите: Загубихте два часа в празни приказки

Корнелия Нинова пусна коментар към изявлението си от трибуната на НС в личния си Facebook профил. Темата, която лидерът на БСП коментира е проблемът с мигрантския поток у нас. Ето какво сподели тя:
"Говорите празни приказки, а не искате да подкрепите законите на БСП за мигрантите
Загубихте два часа в политическо говорене, внушения, връщане към службите отпреди години, загриженост за живота и здравето на нашите колеги и българските граждани. Два часа празни приказки, а сме тук, за да свършим определена работа. Нелегалната миграция и трафикът на мигранти очевидно е огромен проблем. Заля България в последните два месеца. Служебният кабинет има своите отговорности, трябва да отговаря на много въпроси защо това е така. Но законодателният орган също има своите отговорности.
Освен с часове да говорите и да използвате трибуната за политическите разправии, трябва да приемаме закони - така пише в Конституцията и затова е създаден парламентът.
Законите, внесени от “БСП за България“, които касаят трафик на мигранти - стоят втори месец непокътнати. За пореден път се обръщам към председателя на правната комисия Радомир Чолаков с искане тези закони да бъдат придвижени.
В тази система от мерки, които трябва да вземат всички институции в страната, има нещо, което е много важно и се казва превенция. Знаете ли, че тези, които ги залавят като помагачи и каналджии се отървават или с условни присъди, или с административни глоби? Наше задължение е да променим този закон.
От становища на съда и прокуратурата става ясно, че тези институции остават с вързани ръце заради сега действащите закони. Казват ни, че заради законите трябва или да ги пуснат, или да бъдат условно осъдени. Но направиха предложения - да увеличим наказанията, да се отнема превозното средство, с което се превозват тези трафиканти и редица мерки, които “БСП за България“ внесе преди два месеца. Досега щяхме да сме забравили за това.
Само утежняването на наказанията и превенцията няма да решат въпроса, но други институции отговарят за приложението на закона. Нашата отговорност е да приемем този закон. За осми път апелирам - вкарайте тези предложения в правна комисия и да знаем, че ние, като законодателен орган, сме си свършили работата."