Зеленски: Не позволявайте на Русия да участва на Олимпийските игри в Париж

Опитите това да се случи казват, че терорът е някак си приемлив, заяви украинският президент
Украинският президент Володимир Зеленски заяви днес, че да се позволи на Русия да участва в Олимпийските игри в Париж през 2024 г. е равносилно на това да се покаже, че "терорът е по някакъв начин приемлив", предаде Ройтерс, цитирана от БТА-
"Опитите на Международния олимпийски комитет да върне руските спортисти на Олимпийските игри са опити да се покаже на целия свят, че терорът е някак си приемлив", заяви Зеленски във вечерното си видеообръщение. Той заяви, че не трябва да се позволява на Русия да "използва (игрите) или която и да е друга спортна проява като пропаганда за своята агресия или държавен шовинизъм".
Украйна е изправена пред "много тежка" ситуация в източната Донецка област и се нуждае от по-бързи доставки на оръжие и нови видове въоръжение, за да устои на руските атаки, заяви още Зеленски. "Ситуацията е много тежка. Бахмут, Угледар и други зони в Донецка област - там има постоянни руски атаки", каза Зеленски.
"Русия иска войната да се проточи и да изтощи нашите сили. Затова трябва да превърнем времето в наше оръжие. Трябва да ускорим събитията, да ускорим доставките и да открием нови възможности за въоръжаване на Украйна", добави той.