Нетаняху: Израел ще продължи да се сражава в Газа до абсолютна победа

Израелският премиер Бенямин Нетаняху заяви днес, че Израел ще продължи да се сражава в ивицата Газа до "абсолютна победа", предаде Ройтерс.
Израелският лидер изтъкна, че вчерашният ден е бил особено труден за израелските сили.
"Вчера беше един от най-трудните дни, откакто започна войната. В името на нашите герои и за живота си няма да спрем да се бием, докато не постигнем абсолютна победа", каза Нетаняху.
Премиерът съобщи, че израелската армия разследва смъртта на 21 войници, които са загинали при експлозии в сгради, намиращи се в Централна Газа. За един ден Израел загуби вчера общо 24 души.
Вчерашният ден бе белязан от ожесточени сражения в южната и централната част на ивицата Газа, където Израел атакува бастионите на палестинското ислямистко движение "Хамас", които продължават да оказват съпротива.
Израелският министър на отбраната Йоав Галант изказа съболезнованията си на семействата на загиналите войници, но подчерта, че Израел няма да отстъпи.
"Тази война ще определи бъдещето на Израел през идните десетилетия", изтъкна израелският министър.
Израелските въоръжени сили заявиха днес, че през последните 24 часа са убили "десетки терористи" в ивицата Газа и че са обкръжили град Хан Юнис, който е смятан за един от бастионите на "Хамас".
Израел предприе военната си операция в ивицата Газа, след като бойци на "Хамас" извършиха на 7 октомври миналата година безпрецедентна атака срещу еврейската държава.