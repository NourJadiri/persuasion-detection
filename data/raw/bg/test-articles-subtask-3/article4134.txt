Сийка Милева: През 2022 г. наблюдаваме петкратно увеличение на мигрантския натиск по българо-турската граница

През 2022 г. има петкратно увеличение на незаконната миграция по българо-турската граница в сравнение с 2021 г. Това заяви на брифинг говорителят на главния прокурор - Сийка Милева. "Увеличението достига нива, които не сме чували и виждали от 2013 г.", каза Милева.
Засиленият миграционен натиск е причина на територията на цялата страна да се извършва съвместна специализирана операция на прокуратурата и органите на МВР за противодействие на нелегалната миграция. По разпореждане на главния прокурор днес служители на ГДБОП, ГД "Национална полиция", ГД "Гранична полиция", служители на СДВР и на ДАНС извършват проверки на лица, за които има данни, че извършват каналджийска дейност. "Каналите са от Турция през България, Сърбия и Румъния и оттам - към Централна и Западна Европа", посочи Милева.
Проверяват се още лица, за които има данни, че са набирали и транспортирали чужденците, както и хора, които са осигурявали помещения за тях.
"За съжаление дългото затъмнение в институционалните отношения между прокуратурата и МВР, което беше въз основа на политическите атаки срещу съдебната власт, даде и своите горчиви плодове. В борбата с опазване на българската граница и националната сигурност загинаха четирима български полицаи", каза още Милева и допълни, че "сме сивидетели на това как правоохранителните ограни започнаха да говорят на един език". "Надяваме се да постигнем добри резултати и да пресечем този род престъпност", категорична бе Милева.
От прокуратурата изнесоха още данни за увеличението на миграционния натиск. Отчетен е ръст на установените мигранти във вътрешността на страната. Заловените са предимно граждани от Афганистан, Сирия и Мароко.
Само за 2022 г. са образувани 1006 досъдебни производства, внесените в съда обвинителни актове са 523, повдигнати са обвинения на 940 души. Осъдени за каналджийство са 590 души, a четирима са получили оправдателни присъди.