Клаус Йоханис: Румъния е била и ще остане с Украйна

Румъния е била и ще остане с Украйна, заяви президентът Клаус Йоханис в двореца Котрочени в Букурещ на годишната среща с ръководителите на дипломатическите мисии, акредитирани в страната, съобщават румънските медии. На събитието присъства и посланикът на България в Румъния Радко Влайков, потвърдиха за БТА от дипломатическата мисия. 
„За съжаление изминалата година продължи да бъде белязана от конфликти и сложни ситуации, с голямо въздействие върху международните отношения. Втората година на война срещу Украйна продължи да причинява огромни загуби, умножавайки негативните последици на световно ниво”, каза румънският държавен глава. Той подчерта, че само Украйна може да вземе решение за момента, параметрите и начина, по който ще се провеждат евентуални мирни преговори. 
Йоханис допълни, че благодарение на усилията на Румъния през територията на страната са преминали транзитно над 33 милиона тона украинско зърно, което представлява над 60 процента от продуктите, транспортирани през коридорите на солидарността на Европейския съюз.
В речта си той засегна и темата Шенген, като заяви, че Румъния ще остане „силен глас“ в подкрепа на приемането на нови решения, които да укрепят вътрешната сигурност на ЕС, включително чрез укрепване на зоната за свободно движение. Йоханис изрази надежда, че Румъния скоро ще може да увеличи своя принос като държава членка на Шенген и чрез присъединяването със сухопътните граници. Президентът нарече "първа положителна стъпка" решението за прилагане на достиженията на шенгенското право в Румъния и България за въздушните и морските граници от март тази година.
Във връзка със срещата на върха на НАТО във Вашингтон тази година Йоханис очерта като безспорен приоритет пълното прилагане на мерките за адаптация и сигурност, както и консолидирането на отбранителната позиция на източния фланг, особено в Черно море.
Той отбеляза, че по отношение на сигурността през 2023 г. са предприети "решителни мерки в отговор" на съществуващите заплахи. В това отношение най-значимите "етапи", по думите му, са: приемането на регионалните планове за отбрана, засилването на присъствието на НАТО на източния фланг, потвърждаването на стратегическото значение на Черно море.
"Ние ще продължим вътрешните усилия за изпълнение на ангажиментите на страна домакин и ще продължим тясната координация със съюзниците, особено Съединените щати и Франция, за да осигурим засилена отбрана", обясни Клаус Йоханис. Той определи 2024 като важна година за стратегическото партньорство между Румъния и Съединените щати.
Във връзка с конфликта в Близкия изток румънският президент изрази подкрепата си за решение за две държави, така че законните стремежи на палестинския народ, както и правото на сигурност на държавата Израел, да бъдат зачетени.
„Що се отнася до събитията в Близкия изток, категорично осъдих атаката на "Хамас" от първия момент и в същото време пледирах за стриктно спазване на международното право, включително международното хуманитарно право, чрез предоставяне на хуманитарна помощ на цивилни в Газа. Ясно е, че след тези месеци на открит конфликт е необходимо дългосрочно политическо решение, водещо до справедлив мир”, подчерта президентът на Румъния.
Той припомни, че в контекста на конфликта в ивицата Газа Румъния също е провела „много трудна операция за оказване на помощ и подкрепа“ за румънските граждани там.