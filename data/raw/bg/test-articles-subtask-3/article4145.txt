Единственият стабилен вариант е правителство на ГЕРБ-СДС и ПП-ДБ, обяви Борисов

Има и други варианти, но там имаме две много ясни разделителни линии, изкоментира той.

Добавките към пенсиите за Великден са жив популизъм.  Това обясни лидерът на ГЕРБ Бойко Борисов в живо излъчване във фейсбук. Той бе събрал в централата на ГЕРБ депутатите от формацията си в 49-ото Народно събрание, което ще бъде открито утре. 
Борисов обясни, че пенсиите се увеличават с 12,6% от 1 юли. Вече цялата пенсионна система се изкривила. Така според лидера на ГЕРБ тези, които не са се осигурявали, както трябва, получавали почти същата пенсия, като тези, които са го правили. 
"Единственото стабилно дългосрочно правителство е между двете големи партии или двете големи коалиции (ГЕРБ-СДС и ПП-ДБ), защото по същество ние имаме еднакви виждания в 99% от програмите си", каза Борисов и се обърна към депутатите си: "Войната между нашите партии беше толкова ожесточена, че съм сигурен сега, като ви гледам физиономиите... да, трябва да си ги прикривате, защото колкото по ми се мръщите, толкова по ме дразните. Но това е дългосрочно и валидно. И по линия на геостратегическата ни ориентация да имаме правителство, което не да предлага МиГ-овете и после да вика "не, не, ние сме за мир, а другите са военолюбци". И като изтече информацията от Щатите, да викаме "оле, майко"."
Борисов обясни, че България повече не можела да остане без редовно правителство, като посочи като аргумент военното учение (на Китай) около Тайван и "реалната война в Украйна". 
"Макар че ние покачихме резултата си, нищо стабилно не може да се излъчи, без да има национално съгласие и то с партии, които изповядват нашата идеология. А идеологията ни е в подкрепа на Украйна, в подкрепа на намаляване на инфлацията, създаване на условия за бизнес...", посочи лидерът на ГЕРБ. 
Той отново разви тезата си, че бюджет не бива да се приема, ако не бъде избран редовен кабинет. 
Според него общо правителство между ГЕРБ-СДС и ПП-ДБ щяло да доведе до "самоконтрол" и това щяло да е "най-голям гарант за превенция срещу корупцията". 
"Има и други варианти, има и други варианти, но там имаме две много ясни разделителни линии относно Украйна и къде се намираме в Европа, и съответно по темата, ако щете, Северна Македония, и също за войната. Като се има предвид че "Възраждане" си покачват резултата и с цялото си самочувствие заслужено казват "ние можем да търпим дотогава, докато не станем първа политическа сила, да имаме самостоятелно правителство" - не че ще се случи, но така те пазят своя електорат", обясни Бойко Борисов. 
"Има такъв народ" пък заявили, че ще имат роля на "държавен и партиен контрол". 
"ДПС са готови, съответно, да управляват винаги и оставаме ние и колегите от ПП. Най-лесно е да искаш да контролираш, а някой друг да работи. Така че очаквам в следващите дни повече разум и мъдрост от политическите партии. В противен случай ще отидем на избори без бюджет. Без нас правителство не може да има. Готови сме, диалогични сме, разбираме, поставяме България над всичко. Единственото, което искаме, е към нас да се отнасят с уважение заради огромната армия, която стои зад нас, от гласоподаватели. Мисля, че е заслужено. Мисля, че е ясно. Бихме ги заедно, победихме ги поотделно и с машини, и с хартии, и смесено гласуване - каквото искате. Имаме правото, имаме самочувствието да искаме диалогично България да се управлява по-добре. Това е нашата стратегия", каза още Борисов.