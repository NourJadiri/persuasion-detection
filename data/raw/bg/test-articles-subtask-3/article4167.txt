Байдън: Ще защитаваме всеки сантиметър от територията на НАТО

Американският президент Джо Байдън, който е във Варшава за срещата на върха "Букурещката деветка", заяви, че конфликтът в Украйна е свързан не само със свободата и бъдещето на самите украинци, но и със свободата на всички демокрации в Европа и по света. 
Той увери съюзниците от НАТО и лично генералния секретар на пакта Йенс Столтенберг в намеренията на САЩ да продължат да подкрепят Украйна и в спазването на принципите на алианса.  "Ще защитаваме всеки сантиметър от територията на НАТО", бе категоричен Байдън, цитиран от Би Би Си.  
По думите му руският му колега Владимир Путин е допуснал грешка, като е решил да преустанови членството на страната си в Договора за стратегическите нападателни оръжия, но не навлезе в подробности. 
Йенс Столтенберг пък подчерта, че посещението на американския президент в Киев предишния ден е било ясно послание, че европейската сигурност е един от приоритетите на Вашингтон. Според Столтенберг руският лидер не се интересува от мир, а напротив - изостря ситуацията, затова западната помощ за Украйна трябва да бъде увеличена.  
"Не знаем кога ще приключи тази война, но когато това стане, трябва да направим всичко възможно историята да не се повтори", изтъкна генералният секретар на НАТО.  Той смята, че никой няма да позволи на Русия да продължи да заплашва сигурността на Европа. "НАТО никога не е бил по-единен", каза той. 
Срещата на върха на "деветте" от Букурещ се провежда на фона на опасенията на тези държави за сигурността в светлината на продължаващата война на Русия срещу Украйна. Лидерите на тези държави призовават ръководството на САЩ да засили военното си присъствие на източния фланг на НАТО, както и да предприеме по-решителни действия в подкрепа на борбата на Украйна срещу руската агресия. 
Кортежът на Байдън във Варшава бе посрещнат от демонстрация с призив президентът на САЩ да деблокира доставките на бойни самолети за Украйна и да ѝ предостави изтребители F-16.