ЕС иска от Бургас да реши проблема си с... бездомните кучета?!

Сега на хартия ли трябва да ги водим, след като в Бургас по улиците кучета от поне 10 г. няма, но виж пък гларусите...

Европейският съюз има изискване към градовете в страните-членки, с което да се въведе програма за борба с бездомните кучета. Привидно хуманна инициатива, идеята всъщност представлява връх на бюрократичното невежество. Защото докато за град като София този проблем действително съществува и трябва да бъде решен, то за Бургас... меко казано е абсурдно да говорим за бездомни кучета. 
Тук поне от 2008 г. насам е на практика невъзможно, поне в централната градска част, да се види безстопанствено четириного, а какво остава за глутниците, характерни за някои жилищни комплекси в столицата. Причината за това е проста – администрацията на кмета Димитър Николов още в първия мандат (2007-2011 г.) взе строги мерки и проведе дълга кампания срещу бездомните кучета, които към онзи момент бродеха улиците ден и нощ. И така – повече от 10 години по-късно, тук този проблем е решен.
Това не пречи на ЕС да изисква от нас сега да проведем нова кампания по кастрация и залавяне на несъществуващите бездомни кучета. Във връзка с това, привидно чисто протоколно, зам.-кметът по „Стратегическо развитие и екология, дигитализация и адаптация към промените на климата“ Весна Балтина е входирала докладна записка към Общинския съвет, която предстои да се разгледа на предстоящата идната седмица редовна сесия. Документът се изисква от ЕС, защото иначе няма как да се покаже участието ни в поредната приумица на Брюксел.
В нея тя описва нуждата от „трайно намаляване на популацията, съгласно разпоредбите на действащото законодателство“, като това ще се постигне чрез ефективен подход на масова кастрация. Нещо повече – има и изготвен план за действие, в който са заложени конкретни мерки, които да доведат до успешното приключване на поставените от европейските бюрократи цели.
Повече от това не е нужно да се казва. Ако утре на Брюксел му щукне да изработи план за борба с вятърните мелници, страните-членки вероятно ще трябва да изградят стратегия и срещу тях. По всичко личи, че кракът на нито един от умовете в условната столица на Европейския съюз явно не е стъпвал в Бургас, за да види реалността тук, на терен. Защото ако беше, щеше да знае, че борба за „овладяване на популацията“ на бездомните кучета тук не е необходима, защото проблемът бе решен преди повече от 10 години. 
Какво би казал ЕС за гларусите, които заради разрастването на градовете по бреговете на Европа се е превърнал във вредител №1? Нехуманно е да се контролира тяхната популация. Не е цивилизовано да разменяме връзка с гларусови крачета за футболна топка.
А какво би казал за бездомните котки, които не по-малко от несъществуващите кучета по улиците на Бургас разнасят болести и замърсяват градската среда? Не, котките ги оставете, те са хубави и не представляват проблем.
Може би е редно да контролираме популацията на комарите? Да, ама нали през 2021 година забраниха на Общината да ползва самолета, който се ползваше за пръскане на най-големите им развъдници – в Атанасоското и Бургаското езеро. Явно комарите също не са проблем, нищо, че вече започнаха да ни хапят от ранна пролет до късна есен, вместо само лятото.
Важното за ЕС е всички държави-членки да играят по свирката на Брюксел. Каже ли той, че ще трепем вятърните мелници – ще ги трепем, та пушек ще се вдига. Няма значение има ли проблем, няма ли – изпълняваме, за да ни е мирна главата. А какво ще реши брюкселският бюрократ утре? Можем само да гадаем. Загадка остава и кой ще плаща за масовата кастрация на несъществуващи бездомни кучета в Бургас. Да се надяваме, че финансирането на грандиозния проект идва от ЕС.