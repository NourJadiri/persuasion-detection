Зеленски: Деокупацията на Крим няма алтернатива не само за Украйна, но и за целия свят

Президентът допълни, че Украйна с право очаква териториалната й цялост да бъда зачитана в пълните й граници
Украинският президент Володимир Зеленски заяви, че за Украйна деокупацията на Крим е цел, която няма алтернатива. Това предаде кореспондент на агенция УНИАН, който уточни, че президентът е казал това по време на реч в кримско-татарския културен център "Бирлик" по случай тържествената традиционна вечеря ифтар.
"Да не забравяме, че именно с окупацията на нашия украински Крим, именно с репресиите в Крим срещу свободата на украинците и кримските татари, срещу кримските мюсюлмани, започна опитът на Русия да пороби Украйна и другите народи на цивилизована Европа", заяви Зеленски.
"Деокупацията на Крим няма алтернатива не само за Украйна, но и за целия свят. Убеден съм в това. За реда в света, който се основава на конвенциите и Устава на ООН, а не на престъпните наклонности на убийци, насилници и грабители, които Русия се опитва да разпространява", подчерта Зеленски.
Президентът допълни, че Украйна с право очаква териториалната й цялост да бъда зачитана в пълните й граници - от северните украински градове до Севастопол и Керч на юг, така както тя зачита териториалната цялост на всички държави от Европа до Латинска Америка.