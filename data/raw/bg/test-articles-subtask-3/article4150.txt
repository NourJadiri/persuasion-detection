Защо повечето хора в Йемен подкрепят хутите

Хутите искат да бъдат възприемани като защитници на Газа.

В следобедните часове слънцето огрява високите глинени сгради в йеменския град Шибам, докато деца играят футбол в пясъка. Войната, която се води вече девет години в Йемен, изглежда далечна, пише АРД в репортаж от арабската страна.
На влизане в града се вижда голям флаг - този на Южен Йемен, който демонстрира желанието на въоръжените групировки, които контролират Шибам, да се отцепят от северната част на страната, която се управлява от бунтовниците хути.
Хората от региона, в който се намира град Шибам, от години са враждебно настроени към хутите. В последно време обаче някои преосмислят позицията си, пише АРД. Един от тях е Мохамед Файзал, който е туристически гид. Заради войната той почти няма работа - вече почти никой не посещава Шибам, въпреки че градът е включен в списъка на световното наследство на ЮНЕСКО.
Поддръжниците на хутите са непреклонни
На 500 километра западно от Шибам е разположена столицата на Йемен - Сана, където хутите управляват от 2014 година насам. Хасан Абдала е поддръжник на хутите. Той е представител на шиитското разклонение заиди, разказва АРД, цитирана от Deutsche Welle.
Абдала и други поддръжници на хутите се събират в джамия в Сана, където проповедник ги насърчава да не се отказват въпреки въздушните удари, които САЩ и съюзниците им нанасят. "Ние вече сме преживели девет години въздушни нападения, те са ни направили само по-силни", казва и Абдала. Гражданската война в Йемен се води от 2014 година насам, а Саудитска Арабия неведнъж е бомбардирла позициите на хутите.
От 7 октомври, когато палестинската групировка Хамас нападна Израел, Абдала протестира всеки петък след молитвата. Десетки хиляди поддръжници на хутите демонстрират солидарността си с хората в ивицата Газа и се противопоставят на Израел и САЩ. Основното им послание е едно: "Няма да позволим дори на големите сили да ни сломят".
Хутите искат да бъдат възприемани като защитници на Газа
Вече две седмици Йемен е бомбардиран, този път от военна коалиция, водена от САЩ, която извършва удари по позиции на хутите в страната. Те обаче изглежда нямат намерение да спрат набезите си срещу търговските кораби, преминаващи през Червено море. САЩ смята хутите за терористична организация, но в арабския свят те трупат одобрение като военен опонент на най-близкия съюзник на Израел - Вашингтон.
Военизираната организация иска да спре търговията на израелското пристанище Ейлат, а целта им е да бъдат възприемани като защитници на палестинската кауза. Хутите умишлено правят пряка връзка между войната в ивицата Газа и конфликта в Червено море, казва анализаторът Хишам Ал Омейси пред АРД. "Те настояват да бъде прекратен огънят в Газа, за да спрат с нападенията в Червено море", посочва още експертът. Ал Омейси казва, че хутите могат да ограничат нападенията временно, но в дългосрочен план те ще останат заплаха за региона.
Макар и разделени, жителите на Йемен подкрепят палестинците
Междувременно слънцето в Шибам е залязло, продължа разказа Рамин Сина от АРД. Мохамед Файзал, туристическият гид, играе домино с приятелите си в едно улично кафене. Обсъждат политиката, Файзал чука по дъската за домино и казва, че Йемен е игрална дъска за чужди сили. Мъжете около него кимат.
Дори доскорошните врагове на хутите в Южен Йемен сега ги подкрепят в конфликта със САЩ. Според екскурзовода Мохамед Файзал от Шибам палестинската кауза е по-важна. "Ние сме една кръв. Съчувстваме им - това не е война срещу една държава, а срещу целия арабски свят."
Почти никой от хората в южния град не смята, че враждуващите фракции в Йемен ще се обединят заради конфликта в Близкия изток, добавя АРД. Хутите имат съвсем различни интереси от хората в Шибам. За момента обаче всички са на страната на палестинците.