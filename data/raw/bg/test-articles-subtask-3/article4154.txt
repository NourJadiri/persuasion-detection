Мария Шукшина стряскащо: Ваксинираните срещу К-19 привличат US ракетите HIMARS на фронта и загиват масово

Това, което започна през 2020 г., беше началото на американската инфекциозно-военна спецоперация.

Американските ракети HIMARS, използвани от ВСУ за защита срещу руската агресия използват ваксинираните с препарата срещу COVID-19 „Спутник“ за изчисляване на ударите и нанасяне на поражения.
Тази напълно сериозна теория представя горещата поддръжничка на Владимир Путин заслужилата артистка на Руската Федерация и отявлена антиваксърка Мария Шукшина, твърди изданието "Обозреватель". Руските и украинските медии, разказващи безумната версия, не посочват източник за твърденията си.
Шукшина, която е по-голямата дъщеря на известния съветски актьор, кинорежисьор и писател Василий Шукшин и на актрисата Лидия Федосеева-Шукшина, смята, че е разкрила опасен американски план, а пандемията от коронавирус нарича „американска инфекциозно-военна специална операция“, описва конспиративната история „Обозреватель“.
Според 55-годишната актриса, COVID-19 е бил измислен, за да се изобрети впоследствие ваксина срещу вируса, с която после да бъдат унищожени руснаците, които се ваксинират с нея. Шукшина е открила, че по този начин ракетната система за залпов огън HIMARS се насочва към руските казарми, в които са струпани ваксинирани и ги поразява – военни и цивилни.
„Това, което започна през 2020 г., беше началото на американската инфекциозно-военна спецоперация. Първо се измисля определен вирус, след това от него се разработва лекарство-ваксина, което не прави нищо друго, освен да остави чип с координати, качени в сателит.
И тогава с помощта на този спътник са насочват американски оръжия – те поразяват казармите и цивилното население, което се поддаде на провокацията и си инжектира „Спутник“, цитира теорията на Шукшина „Обозреватель“.
Актрисата смята, че изводите й са съвсем очевидни. Тя се чуди защо трябва да обяснява толкова прости неща на публиката. Като антиваксърка Мария се опитала да попречи на населението да бъде ваксинирано, „но Big Pharma и СЗО вече имали повече власт“.
Твърденията, приписвани на Шукшина предизвикаха бурни дискусии в руския и украинския сегменти на социалните мрежи. „Значи излиза, че HIMARS унищожават руснаци по заповед на самите руснаците?
Може би няма HIMARS? Натискат бутон в Пентагона и ваксинираните се взривяват на правилното място?“, коментират потребители. „Татко й пиеше много. Нищо друго освен алкохолизма от съветската епоха не може да обясни тази лудост“, коментират думите на Шукшина други участници в дискусията в Twitter.
Мощният резонанс на конспиративната теория и пълното осмиване на актрисата както в Украйна, така и в Русия, принуди дъщерята на Шукшин да заяви, че медиите са създали фалшива новина, а тя самата няма нищо общо с твърденията за „Спутник“ и американските ракети.
Не е изключено наистина цялата история да е кампания в социалните мрежи, която цели да накаже Мария Шукшина за яростната й подкрепа за войната в Украйна.