Израел и Палестина: Ще има ли най-после две държави

Тежките сражения в ивицата Газа продължават - войната, започнала след терористичното нападение на "Хамас" срещу Израел на 7 октомври, едва ли скоро ще приключи, пише Deutsche Welle. Твърди се, че 20-30% от бойците на "Хамас" в Газа са били убити, но според САЩ групировката, обявена за терористична от ЕС, САЩ, Израел и други държави, разполага с достатъчно оръжие, за да води война още месеци наред, съобщава "Уолстрийт джърнъл".
Лидерите на Израел не спират да повтарят, че войната ще продължи, докато не постигнат целите си - осигуряването на безопасността на хората в Израел, унищожаването на Хамас и освобождаването на заложниците, пише АРД.
"Никой не иска да мисли за мирно решение"
Не всички в Израел обаче искат сраженията да продължават. В Тел Авив, Йерусалим и други градове почти всеки ден има протести с искания за прекратяване на огъня.
Демонстрантите обикновено обаче не мислят за бъдещето за ивицата Газа и страданието на хората там, а просто искат заложниците да бъдат освободени, разказва АРД. Някои протестират дори пред резиденцията на премиера на Израел Бенямин Нетаняху.
Израел носи травмата от 7 октомври и това е все по-очевидно в зачестяващите протести на близките на отвлечените от "Хамас". "Ако попитате средностатистическия израелец как се чувства в момента, едва ли някой ще ви заговори за мирни решения", каза израелският президент Ицхак Херцог на Световния икономически форум в Давос. "Всеки иска да знае дали може да му бъде обещана сигурност в бъдеще. Всеки човек в Израел иска да е сигурен, че няма да бъде нападнат отново по този начин - от север, юг или изток. Но истината е една - водим война за цялата вселена, за свободния свят", каза още президентът на Израел.
Може ли решението за две държави да стане факт?
"Свободният свят" обаче вече търси възможности за времето след края на войната, пише АРД. Затова и решението за две държави отново е на дневен ред. Според генералния секретар на ООН Антонио Гутериш за тази цел има едно условие - всички да се съгласят, че палестинците имат право на своя държава. По думите му всяко друго решение би застрашавало мира в Близкия изток.
САЩ също активно говорят за възможността за основаване на палестинска държава. В Израел и Палестина също има хора, които мислят за бъдещето и как би изглеждал съвместният живот на палестинци и израелци след войната. Те обаче са малцинство.
Тъкмо на мястото, където решението за двете държави трябва да бъде приложено на практика, то се отрича, пише АРД. За Хамас отказът от подобен компромис е свързан с отричането на правото на държавата Израел да съществува. Един от политическите лидери на "Хамас" - Халед Машаал се обяви за палестинска държава, която да включва и територията на Израел.
Управляващата коалиция на Нетаняху в Израел също не просто иска да предотврати създаването на палестинска държава, но и има свои планове за ивицата Газа след края на войната. Финансовият министър на Израел Безалел Смотрих се изказа в подкрепа на изграждането на нови еврейски селища там, припомня АРД. Итамар Бен-Гвир, министър на националната сигурност, дори иска да принуди палестинското население да емигрира, наричайки идеята си "доброволна миграция".
САЩ се подготвят за времето след Нетаняху
Докато в Израел и в Палестинските територии преобладават пълното отричане или силният скептицизъм по адрес на решението за две държави, на международно ниво вече изглежда има консенсус, че това е най-добрият път напред.
Наскоро дори се появи ново предложение, което включва прекратяване на войната в ивицата Газа, освобождаване на израелските заложници на "Хамас", както и на палестинците в израелски затвори. Става дума за споразумения за нормализиране на отношенията на Израел с държави като Саудитска Арабия - в замяна на приемане на решението за две държави, обяснява АРД. Тъй като израелското правителство отхвърля това, във Вашингтон очевидно вече се правят планове за времето след Нетаняху, в случай че правителството му бъде свалено в резултат на войната.
Въпросът кой да води преговори от палестинска страна остава отворен
Остава въпросът кой би могъл да води преговори за реализирането на това решение от името на палестинците. Палестинската автономия не се ползва с почти никакво доверие дори сред собствените си граждани. 88-годишният президент Махмуд Абас според мнозина е корумпиран и слаб. Дори американският държавен секретар Антъни Блинкен наскоро обяви, че Палестинската автономия трябва да бъде напълно реформирана.
Без палестинска държава няма да има реална интеграция на Израел в Близкия изток и сигурност, смята държавният секретар на САЩ. Как ще се случи това с оглед на съпротивата на двете страни, остава неясно. Американският президент Байдън също не даде конкретен отговор на този въпрос. По думите му "има няколко предложения за осъществяване на решението за две държави". Каквото и да значи това, обобщава АРД.