Денков: Непрекъснато има провокации от страна на президентската институция

Кога президентът Радев е имал свое мнение - когато е подписвал общи европейски позиции за войната на Русия в Украйна или когато днес повтаря едни руски опорки, които нямат нищо общо с това, което представят членовете на Европейския съюз и НАТО като позиция. Това заяви премиерът Николай Денков.
Според Денков непрекъснато има провокации от страна на президентската институция, но той няма да влиза в този тон.
Този, който настоява да води тази война, е кръгът около Путин. Те започнаха войната, допълни Денков.
Нашият национален интерес е войната да спре колкото се може по-бързо, а това може да стане за 1 ден, ако Русия изтегли силите си от територията на Украйна, каза още премиерът.
"Вторият начин да осигурим нашата защита е да изградим нашите военни сили и да ги интегрираме в НАТО. По никакъв начин не мога да разглеждам изпращането на едни БТР-и в складовете 40 години, като заплаха за Националната сигурност", коментира премиерът.
По думите му приемането на Украйна в НАТО може да стане, когато спрат военните действия и има ясни граници.