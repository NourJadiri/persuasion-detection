Чуждестранните инвеститори ревнаха срещу Радев и Гълъб Донев

Служебната власт кумулирала кризи - пречи на пазарната икономика.

Водещите организации на чуждестранните инвеститори у нас изпратиха писмо-позиция, адресирано до президента Румен Радев и премиера Гълъб Донев, в което държавните мъже са призовани да не създават условия влошаващи бизнес климата у нас, съобщава "OFFNews". 
В писмото не се казва по какъв повод е написано, но по-рано днес Министерството на икономиката и индустрията публикува за обществено обсъждане Проект на Закон за надценките на хранителните продукти.
В него са записани основните продукти, които ще се продават с максимална надценка от 10% - ориз, брашно тип 500, хляб „Бял“, хляб „Добруджа“, свинско месо – охладено, пилешко месо, кайма 60/40 свинско/телешко охладена, прясно мляко краве 2-3.8%, кисело мляко краве 2-3.8%, краве сирене бяло саламурено, кашкавал от краве мляко, яйца размер М, млечно масло, слънчогледово масло (олио), захар, зрял боб, храни за кърмачета.
Писмото до Радев и Донев е подкрепено от Американска търговска камара в България, Българо-швейцарска търговска камара, Британско-българска бизнес асоциация, Българо-Испанска Търговска Камара, Конфиндустрия България, Френско-българска търговска и индустриална камара, Българо-румънска търговско-промишлена палата и Германо-Българска индустриално-търговска камара.
Ето и пълния му текст:
"Двустранните индустриално-търговски камари са първият и основен партньор на представителите на съответните икономики и една от основните им цели е да представляват и защитават икономическите интереси на своите членове. За тях е важно да подкрепят тези фирми членове, които укрепват и развиват българската икономика, помагайки за подобряване на инвестиционния климат в страната, за задълбочаване на двустранните икономически отношения и за стимулиране на положителни процеси на промяна с цел формиране на устойчиво бъдеще.
Като ориентирана към бъдещето и отговорна икономическа общност ние се чувстваме задължени да се ангажираме за напредъка в страната. В тази връзка се обявяваме за отстояване на принципите на пазарната икономика и на свободната конкуренция. Изразявали сме нееднократно и нашата подкрепа за възможно най-бързото присъединяване на България към Шенгенското пространство и за въвеждането на еврото като парична единица в България.
Отчитайки стремежа на държавните институции за създаване на условия за траен икономически растеж в Република България и поставянето на цели, които водят към конкурентоспособна икономика с висока добавена стойност, както и желанието им за развитие на хармонично взаимодействие между правителството, независимите контролни органи и бизнеса, винаги сме настоявали за прилагането на прозрачни и честни практики спрямо чуждестранните инвеститори в България.
Всички пазарни субекти имат нужда от равноправно прилагане на норми и отношение от страна на държавата. Безспорен е приносът на чуждестранните инвеститори и на българските фирми за развитието на българската икономика и на цялото общество, за създаването на реална добавена стойност. Той се изразява в социален ангажимент под формата на подпомагане на местните общности, постигане на цели за климатична неутралност в унисон с изискванията на Зелената сделка, както и за въвеждането на европейски работодателски практики и пренасяне на вътрешнофирмена култура, стимулиране на българското производство, осигуряване на достъп на български производители до западноевропейски пазари и др.
Подкрепяме прилагането на санкции при установени нарушения на нормативната уредба от компетентните органи, както и действия за предотвратяване на непазарни практики, но сме на мнение, че е необходимо да се акцентира и върху създадените предимства в отделните сектори в икономиката за различните групи потребители, защото в противен случай се изпращат противоречиви сигнали и към местните, и към чуждестранните инвеститори.
Кумулирането на кризи - високи нива на инфлацията в България, войната в Украйна и енергийната криза предполага единно действие за преодоляването им, а не противопоставяне между правителството и бизнеса, създавайки впечатления за административен натиск.
Смятаме, че за България е стратегически важно поддържането на благоприятен бизнесклимат, за да продължи устойчивото икономическото развитие на страната и тя да бъде атрактивно място за бъдещи инвестиции".