Нетаняху: Ще се бием, докато не победим

"Ние ще бием, докато не победим", това заяви израелският премиер Бенямин Нетаняху, цитиран от базираната в родината му медия нюзру.
Министър–председателят на Еврейската държава публикува изявление във връзка със смъртта на 24-мата военни, загинали в палестинския анклав на брега на Средиземно море ивицата Газа.
"Вчера бе един от най-трагичните дни за нашата страна от началото на войната срещу палестинските терористи от Хамас (7 октомври 2023 г.). Искам да изразя своите съболезнования на близките на загиналите. Аз знам, че животът на семействата на жертвите се промени напълно и моите мисли са с тях", посочи още ръководителят на органа на изпълнителната власт.
"ЦАХАЛ (въоръжените сили на Израел) започнаха разследване на случилото се. Ние сме задължени да си извлечем поуките от станалото, за да пазим живота на нашите войници и офицери. В името на нашите герои, в името на нашия живот, ние ще се бием, докато не победим", категоричен бе Нетаняху.
Изявление направи и военният министър на близкоизточната държава Йоав Галант.
Ръководителят на силовото ведомство също изрази съболезнования на близките на загиналите. "Тази война ще промени историята на Държавата Израел. Гибелта на нашите военни само ще ни мотивира да постигнем нашите цели до край в най-кратки срокове", каза още той.