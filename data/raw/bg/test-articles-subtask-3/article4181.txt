Шоуто с дронове над Бургас за ЧРД на Оксана показа отново що за хора сме

Или как едно скромно тържество бе разпънато на кръст в социалните мрежи

Едно красиво светлинно шоу с дронове, което се виждаше и в небето над Бургас, разбуни местните духове и предизвика доста коментари. „С днем рождением, Оксана“, изписваха светлините.
За съжаление повечето коментари бяха негативни. Голяма част от българите, особено по-младата, трудно различава руски от украински език. Затова не беше наясно рожденичката от Русия ли се е дотътрила да празнува у нас, или е бежанка от Украйна, която вместо да рони сълзи, гуляе нашироко.
Тези, които я взеха за украинка, искрено се възмущаваха – ето за какво харчат народната пара, дето им я даваме. Ние им отпускаме пари за хляб и сирене, подаряваме им дрехи втора употреба, пък те, вместо да кротуват в държавните бази, където ги настанихме, наемат дронове.
По-интелигентните, които схванаха, че Оксана е рускиня, също се възмутиха – стига с тези дурита и бушмени. Според книгата „Бургаският жаргон до 1989 година“ на Митко Иванов, „дури“ е съкратена форма от „селяндури“, а бушмените са изостанала от цивилизацията етническа група, живееща в пустинята Калахари, безобидно осмяна във филма „Боговете сигурно са полудели“. Т.е. руснаците са едни диви селяци, които умират да се правят на олигарси.
А според достоверен източник, Роксана е празнувала юбилей в Равадиново с около трийсетина приятели и близки. „Елегантно, стилно парти с много приятни емоции за гостите, без помпозност и грандомания. Възпитани, културни и много коректни хора на средна възраст. Подарък-изненада от всички тях беше това шоу с дронове вместо традиционните фоерверки.“
Но в нашия град каквото и да направиш, все ще си от грешната страна.