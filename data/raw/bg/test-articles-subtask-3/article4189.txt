Украйна: Никакъв бункер няма да спаси Владимир Путин

"Никакъв бункер няма да спаси руския президент Владимир Путин", това каза официалният представител на Главното разузнавателно управление към украинското военно министерство Андрей Юсов пред УНИАН.
С тези думи служителят в силовото ведомство коментира публикация на "Бизнес инсайдър". Американското издание в обширен материал заяви, че разкритият от опозиционер номер едно на Кремъл Алексей Навални дворец на руския държавен глава край черноморския курорт Геленджик е бункер.
"Заради това, че руският президент не мисли и не работи за благосъстоянието на страната си и нейните граждани, а напада независими държави, родината му му бе изгонена от групата на осемте най-развити икономики в света (заради войната срещу Грузия през лятото на 2008 г.). На Русия ѝ бяха наложени безпрецедентни в съвременната история икономически санкции (заради окупацията на украинския полуостров Крим през 2014 г. и войната на Москва срещу Украйна, започнала на 24 февруари 2022 г.). Сега той мисли как да се крие в бункер, за да отърве кожата", добави чиновникът.
"Нищо не може да спаси Путин. Никакъв бункер, никакъв двойник няма да му помогне. Тук става дума за вътрешни процеси в Руската федерация, които набират сила и стават необратими", каза още Юсов.
"Служителят обаче не се ангажира да даде прогноза дали руският президент ще бъде убит или евентуалните превратаджии ще го оставят жив след свалянето му от власт", добави медията.