Две болници в Газа са заплашени от израелски танкове

Израелски танкове са достигнали портите на две болници в Газа днес, съобщи Ройтерс.
Жителите твърдят, че бомбардировките от въздуха, сушата и морето са били най-интензивните в южната част на Газа от началото на войната през октомври, след като израелските танкове нахлуха през Хан Юнис от изток към западните райони близо до средиземноморския бряг.
На видеа, разпространени в социалните мрежи, се виждат разпръснати цивилни, които се скитат из призрачен град, претъпкан с палатки с изоставено пране, развяващо се на въжета, на фона на продължаваща стрелба и кълбета дим, издигащи се към небето.
Припомняме, че Израел започна офанзива миналата седмица, за да залови Хан Юнис, за който сега твърди, че е главният щаб на бойците на Хамас, отговорни за атаките на 7 октомври срещу Южен Израел, при които загинаха 1200 души, според израелски данни. По-голямата част от 2,3 милиона жители на Газа сега са блокирани в два града, Дейр ал-Балах и Рафах, съответно на север и на юг от Хан Юнис.