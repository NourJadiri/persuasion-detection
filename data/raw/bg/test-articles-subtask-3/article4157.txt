Нова година, нов вариант: Явно COVID завинаги ще е фактор в живота ни

Пропагандата през последните години не убеди всички да вярват в нея, но накара мнозина да се нуждаят от нея.

Нова година, нов вариант на превърналия се в знаменит вирус SARS-CoV-2! Още в първите дни на 2023 г. фармакологичните компании побързаха да обявят, за пореден и определено непоследен път, че „новият вариант на последния вариант, наричан галено „Омикрон”, е много по-заразен от предходните варианти”. Особено в контекста на случващото се сега (пак) в Китай, началото на т.г. подозрително много напомня на началото на 2020 г., когато светът още не подозираше какво го чака откъм спорни медицински политики, локдауни, протоколи, изкривяване на информация и страховито ежедневно обявяване на броя на починалите като при война.
Е, любимият на всички интелектуалци персонаж на Алеко Константинов, чието име мнозина обичат да „лепят” на свои сънародници за щяло и не щяло като нарицателно – „Бай Ганя”, казваше от самото начало – досега никой не е броил колко хора умират годишно от грип. Казваше и още, че локдауните са безсмислени, а маските не помагат. Изтъкваше, че е променен начинът, по който се изчислява дали има епидемия, или не. Категоричен беше, че "зеленият сертификат" е негативно явление. Отказваше да се ваксинира.
А кой крив – кой прав: Ганя или ентусиаст-медико-последователите, историята ще покаже.
Това, че има „нов вариант”, открит наскоро, изобщо не е новина. Всъщност този наратив сам по себе си отдавна не е новина. Интересен в случая е фактът, че чрез проследяване на информацията в мрежата и по медиите може сравнително лесно да се разкрие природата на пропагандния наслов, през който живяхме в последните близо 3 години. И още повече – как точно в един момент заживява свой собствен живот.
Писали сме за „Прозореца на Овертон” – как лесно и последователно общественото мнение може да се манипулира в посока, желана от този, който практикува манипулацията. Писали сме и за Фалшивата двоичност – тези текстове можете да прочетете в линковете.
Сега обаче с „новия вариант”, който неизбежно е „по-опасен” – въпреки че между „опасен” и „заразен” има драстична разлика, става ясно друго. Вирусът и всичко, свързано с него, напомня за самоуправляващите се коли – има шофьор, обаче е пасивен наблюдател, който се намесва само ако има проблем. Как иначе хилядите учени ще оправдаят грантовете си, ако не намерят „нов вариант”? Дори не е нужно да си дават и толкова зор – всъщност сега достатъчно много хора вярват все още в тях, че биха погълнали безрезервно всяка информация, която „експертите” им сервират наготово.
А вярата е интересно нещо. Както мнозина смятат, че е казал Марк Твен – „По-лесно е да излъжеш хората, отколкото да ги убедиш, че са били лъгани”. В тази сентенция има много истина. Защото в контекста на сегашния „нов вариант”, дори ако същите тези „експерти” излязат по националната телевизия тази вечер в извънредна емисия и кажат, че цялата пандемия е била абсолютна лъжа с цел дистрибуция на капитала, никой няма да им повярва.
Точно такава е и крайната цел на пропагандата – машината да бъде толкова добре смазана, че сама да се задвижва и сама да генерира енергия. Този процес, конкретно в случая на пандемяита, бе ускорен до такава степен, че все едно беше на забързан кадър, за разлика от другия подобен наратив, свързан с климатичните промени. Така в рамките само на няколко месеца в средата на 2020 г. се създаде цяла клика от хора, чиято функция в обществото зависи изцяло от това да има и да се говори за COVID. Затова ще има още варианти и още варианти, и още варианти. И всичките ще са „по-опасни” и „по-заразни” от предходните.
Дали обаче на някого, извън един тесен научен кръг и неговите последователи, ще му пука от това – въпросът е с отворен отговор. Крайната цел е постигната – пропагандата не убеди всички да вярват в нея, но накара мнозина да се нуждаят от нея.