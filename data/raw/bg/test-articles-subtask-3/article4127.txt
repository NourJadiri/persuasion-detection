Светът остава опасно неподготвен за нови пандемии

Екстремните метеорологични явления стават все по-чести и интензивни.

Всички страни остават "опасно неподготвени" за бъдещи пандемии. За това се предупреждава в доклад на Международната федерация на дружествата на Червения кръст и Червения полумесец, цитиран от "Франс прес".
Посочва се, че бъдещи здравни кризи могат да се сблъскат и с все по-вероятни бедствия, свързани с климата.
Въпреки трите "брутални" години на пандемията от COVID-19 има "сериозна липса" на силни системи за готовност.
Най-голямата хуманитарна мрежа в света отбелязва, че изграждането на доверие, равнопоставеност и мрежи за местни действия е жизненоважно, за да се подготвим за следващата криза.
"Всички държави остават опасно неподготвени за бъдещи огнища", подчертава Международният Червен кръст и допълва, че правителствата не са по-готови сега, отколкото през 2019 г.
В доклада се посочва, че страните трябва да бъдат подготвени за "множество опасности, не само за една", като обществата стават устойчиви само чрез планиране за различни бедствия, тъй като те могат да се случат едновременно.
Федерацията откроява нарастването на свързаните с климата бедствия и огнища на болести през този век, от които коронавирусът беше само едно.
Екстремните метеорологични явления стават все по-чести и интензивни "и способността ни да реагираме на тях е ограничена".
Федерацията издаде два доклада с препоръки за смекчаване на бъдещи трагедии от мащаба на COVID-19 три години, след като Световната здравна организация, която обяви вируса за международна извънредна ситуация за общественото здраве.
"Пандемията от COVID-19 трябва да бъде сигнал за събуждане за световната общност да се подготви отсега за следващата здравна криза", настоя генералният секретар на Федерацията Джаган Чапагайн.
"Следващата пандемия може да е точно зад ъгъла; ако опитът с COVID-19 не ускори стъпките ни за готовност, какво ще стане?".
В доклада се посочва, че големите опасности засягат най-вече онези, които вече са уязвими, и а оставянето на най-бедните да бъдат изложени на болестта е "саморазрушително", тъй като тя може да се върне в по-опасна форма.
Допълва се, че пандемията от коронавирус е изострила неравенствата, а лошите санитарни условия, пренаселеността, липсата на достъп до здравни и социални услуги и недохранването създават условия за процъфтяване на болестите.
"Светът трябва да се справи с несправедливите здравни и социално-икономически уязвимости далеч преди следващата криза", препоръчва се в доклада.