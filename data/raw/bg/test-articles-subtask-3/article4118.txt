Дейвид Камерън: Има напредък в посока прекратяване на боевете в Газа

Британският външен министър Дейвид Камерън заяви след обиколка в Близкия изток, че е постигнат напредък в посока договаряне на споразумение за прекратяване на боевете в ивицата Газа и освобождаване на държаните там израелски заложници, предаде Ройтерс.
В интервю, което даде в Истанбул - последната спирка от обиколката си, Камерън каза, че Израел разглежда британско предложение за отваряне на пристанището в Ашдод за доставки на помощи за крайбрежната палестинска територия, но че "ще са необходими много усилия", за да се постигне споразумение.
"Мисля, че има перспектива за постигането на пауза, при която да спрем сраженията и да започнем да търсим начини за внасяне на помощ и извеждане на заложници", заяви той пред Ройтерс и турска телевизия. "Това е, за което говорих в региона. И мисля, че постигаме известен напредък."
По време на третото си пътуване до Близкия изток в рамките на малко повече от два месеца Камерън се срещна с израелския премиер Бенямин Нетаняху и с други лидери.
Той заяви, че е настоявал за устойчиво прекратяване на огъня по време на срещите в Израел, на окупирания от Израел Западен бряг, където е базирана подкрепяната от Запада Палестинска власт, в Катар и Турция.
"Настоявах за това, което мисля, че е в интерес на всички, включително и на Израел: да има незабавно пауза, защото само тогава заложниците ще могат да бъдат върнати у дома", каза британският външен министър.
"Израел е отговорен за това, което се случва в Газа, и ние трябва да избегнем още по-голяма хуманитарна катастрофа", добави той.