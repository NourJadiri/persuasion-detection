Зеленски се скара на арабските лидери, че си "затварят очите за войната"

"Тук съм, за да може всички да признаят, независимо от това колко настойчиво руснаците ви влияят, че има такова нещо като независимост", каза той.
Някои арабски страни си затварят очите за случващото се в Украйна, заяви украинският президент Володимир Зеленски, който е в Саудитска Арабия за срещата на лидерите от Арабската лига, предаде украинската новинарска агенция УНИАН. 
Независимо от това, което се опитва да направи Русия, Украйна и земите ѝ трябва да останат независими, подчерта украинският лидер.
Арабските страни могат да се обединят, за да работят за спасението на украинците, които са в руски затвори - някои страни обаче си затварят очите за незаконната анексия на украински територии от Русия, изтъкна Зеленски на срещата на лидерите от Арабската лига.
"За съжаление, в света и тук сред вас има някои страни, които си затварят очите за тези затвори и за незаконната анексия. Тук съм, за да може всички да признаят, независимо от това колко настойчиво руснаците се опитват да ви влияят, че има такова нещо като независимост", каза президентът на Украйна.
Володимир Зеленски благодари на Саудитска Арабия и на мнозинството от арабските страни за позициите им по отношение на Украйна и за това, че Уставът на ООН трябва да бъде спазван, отбелязва УНИАН.