Свобода на словото ли? Не и за критиците на COVID-19 във Великобритания

Специален отдел е слушал и заглушавал всички, които не харесвали политката срещу пандемията на Острова.

Специален отдел на британското правителство е следил тайно и е заглушавал критици на политиката за Covid-19, съобщава БНР, като цитира публикация на вестник „Дейли телеграф“, въз основа на документи, разкрити по силата на Закона за свободата на информацията. 
Отделът за борба с дезинформацията е бил създаден от министрите за противодействие на така наречените „дезинформационни заплахи“ по повод на провежданата политика за пандемията, но от доклад става ясно, че той е бил използван за ограничаване на критиците на локдауните и масовото ваксиниране на деца.
Отделът е работил активно с компании в социалните медии за заглушаване на обсъждането на правителствената политика. Постове на видни критици на локдауна са били премахвани от социалните мрежи, като има съмнения, че са били използвани технологии за предотвратяване на популяризирането, разпространението или широкото споделяне след намесата на хора от Отдела за дезинформация.
Сред видните критици, станали обекти на специално внимание, попадат професор Карл Хенеган - епидемиолог от университета в Оксфорд, доктор Алекс де Фигейредо - научен сътрудник в Лондонския институт по хигиена и тропическа медицина и Моли Кингсли, която активно агитираше училищата да останат отворени.
Депутати и активисти за свободата на словото осъдиха разкритията, наричайки ги „наистина смразяващи и инструмент за цензуриране на британските граждани“ по подобие на мерките на Китайската комунистическа партия.
„Дейли телеграф“ отбелязва, че голяма част от дейността на Отдела за дезинформация обаче продължава „да е обвита в тайна по съображения за национална сигурност“ и все още няма достъп до много от документите.