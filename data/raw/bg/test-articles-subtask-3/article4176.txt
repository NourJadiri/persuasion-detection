СЗО: Следващата пандемия вече чука на вратата

Ръководителят на Световната здравна организация призова страните да предприемат необходимите реформи, за да се подготвят за следващата пандемия, съобщава "Ройтерс".

Не можем да протакаме до безкрай този въпрос, подчерта генералният директор на СЗО Тедрос Аданом Гебрейесус в обръщението си към държавите членки на организацията по време на Световната здравна асамблея.
Той предупреди, че следващата пандемия ще "почука на вратата".
"Ако ние не направим необходимите промени, то тогава кой ще го направи? И ако не ги направим сега, тогава кога?", запита риторично шефът на СЗО.
По време на 10-дневната годишна Световна здравна асамблея в Женева, която съвпада със 75-ата годишнина на организацията ще бъдат обсъдени редица глобални предизвикателства пред здравеопазването, включително ще се проведе ключова среща относно пандемиите.
На 5 май СЗО обяви, че COVID-19 вече не представлява глобална извънредна ситуация за здравето.