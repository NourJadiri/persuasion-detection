Бунтът в Русия приключи, какво ще е бъдещето на "Вагнер?

Ходът на войната в Украйна остава неясен, но репутацията на Путин вече сериозно е накърнена.

Разбунтувалите се наемни войници, които за кратко превзеха руски военен щаб по време на застрашителен поход към Москва, се оттеглиха в неделя, но краткотрайният бунт отслаби позициите на президента Владимир Путин точно в момент, когато неговите сили са изправени пред ожесточена контраофанзива в Украйна.
Съгласно условията на споразумението, което сложи край на кризата, Евгений Пригожин, който поведе бойците на "Вагнер" в неуспешния метеж, ще отиде в изгнание в Беларус, но няма да бъде подложен на съдебно преследване.
Но не беше ясно какво ще се случи в крайна сметка с него и неговите сили. Кремъл и беларуският президент Александър Лукашенко, който посредничи при сключването на сделката, оповестиха малко подробности за нея. Нито Пригожин, нито Путин са казвали нещо по въпроса, а висшите руски военни ръководители също запазиха мълчание.
Държавният секретар на САЩ Антъни Блинкън определи събитията от уикенда като "необичайни", като припомни, че преди 16 месеца Путин изглеждаше готов да превземе столицата на Украйна, а сега трябваше да защитава Москва от сили, водени от някогашното му протеже.
"Мисля, че видяхме да се появяват все повече пукнатини в руската фасада", каза Блинкън в предаването "Среща с пресата" по Ен Би Си. 
"Твърде рано е да се каже къде точно ще отидат и кога ще стигнат (силите на Пригожин), но със сигурност ще изникват все повече нови въпроси, на които Путин ще трябва да отговори през следващите седмици и месеци", допълни той.
Бързото настъпление на силите на "Вагнер", което до голяма степен не срещаше съпротива, разкри и уязвимостта на руските сили за сигурност и армията. Съобщава се, че наемните войници са свалили няколко хеликоптера и военен комуникационен самолет. Министерството на отбраната не е коментирало тези твърдения.
"Честно казано, смятам, че “Вагнер” вероятно е нанесла повече щети на руските въздушно-космически сили през изминалия ден, отколкото украинската офанзива през последните три седмици", заяви Майкъл Кофман, директор на отдела за изследвания на Русия в изследователската група Си Ен Ей.
"Путин и руската армия са много по-слаби и това е от значение по отношение на Украйна", заяви лорд Ричард Данат, бивш началник на генералния щаб на британските въоръжени сили. "... Пригожин напусна сцената, за да отиде в Беларус, но дали това е краят на Евгений Пригожин и на "Вагнер?", допълва той.
Украинският президент Володимир Зеленски заяви, че в телефонен разговор в неделя е казал на президента на САЩ Джо Байдън, че прекратеното въстание в Русия е "разкрило слабостта на режима на Путин"...