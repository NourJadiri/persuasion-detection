Проф. Владимир Чуков: "Хавала" е операция "Шенген" - показваме, че си вършим работата

"Хавала" е една източна система за разплащане от осми век. Самото наименование е много добро послание към нашите партньори, особено австрийските, които наложиха вето на присъединяването ни към Шенген - ние ще си вършим работата, ние ясно се противопоставяме на бежанския поток. Това каза за Bulgaria ON AIR арабистът проф. Владимир Чуков.
Той уточни, че нелегалните мигранти идват в България от Турция, но не само през нашата страна стигат до Западна Европа. А натискът няма да отслабне.
"Има няколко фактора, които гарантират натиска върху българо-турската граница. Един от тях са наближаващите президентски и парламентарни избори в Турция в края на май. Бежанската вълна е водеща тема там. Независимо дали Ердоган, или опозицията ще спечели, няма значение. Сирийските гости в Турция са над 3,7 млн. В Истанбул сирийците са около половин милион. Много ясни са посланията на опозицията, че ако дойдат на власт, тези хора няма да бъдат оставени в Турция", заяви проф. Чуков.
Като основен проблем у нас той посочи обезлюдяването на пограничните райони, което прави преминаването още по-лесно. Проф. Чуков вижда решение на проблема в изготвянето на дългосрочна стратегия.
"Трябва да се направи икономически пояс, който да обхваща от Черно до Бяло море. Съживявайки тези райони, ще има по-стабилно противопоставяне на тази гангрена, наречена трафик на мигранти", каза още проф. Чуков.
Той коментира и промените в трафикирането на нелегални мигранти в Европа. Каналджиите вече не получавали пари на ръка, а след свършване на работата. Тарифите стигали до няколко хиляди евро или долара от Турция до крайната дестинация, която най-често е Германия. А в Гърция дори имало конкуренция между каналджии, стигало се и до съприкосновения.