Шефката на ОССЕ попари Киев: Няма да изключваме Русия, ще преговаряме

Генералният секретар на Организацията за сигурност и сътрудничество в Европа (ОССЕ) Хелга Мария Шмид се изказа против призивите за изключването на Русия от организацията от 57 държави заради войната в Украйна, предаде ДПА.
"Мисля, че при всички положения  от днешна гледна точка има смисъл Русия да остане членка на ОССЕ", каза тя. Призивът за изключването на Русия от ОССЕ беше отправен от украинския външен министър Дмитро Кулеба.
"Един ден отново ще ни потрябват канали за преговори", каза Шмид, като отбеляза, че ОССЕ е единствената организация за сигурност, в която всички ключови европейски партньори сядат заедно на масата за преговори.  
ОССЕ бе създадена във връзка с конфронтациите по времето на Студената война от държави, които имаха много различаващи се интереси, но се стремяха да предотвратят ескалация,припомни Шмид.
Тя добави, че покрай конфликта в Украйна се наблюдава драматично увеличаване на трафика на хора.
"В световен мащаб търсенето в интернет на сексуални услуги и порнографски изображения с украински жени и деца се е увеличило с до 600 процента от началото на войната. Трафикът на бременни жени също е нараснал значително", каза главният секретар на ОССЕ.