Навални: Военното поражение на Русия е неизбежно

Военното поражение на Москва в Украйна е "неизбежно", дори ако Кремъл изпрати още войски, заяви вкараният в затвора руски опозиционен политик Алексей Навални.
Навални заяви, че на Украйна трябва да бъде позволено сама да определя съдбата си и че Русия трябва да спазва границите си от 1991 г.
"Животът на десетки хиляди руски войници беше безсмислено погубен", каза Навални в изявлението, което нарече своя "политическа платформа".
"Окончателният военен разгром може да бъде отложен с цената на живота на стотици хиляди допълнителни резервисти, но като цяло той е неизбежен."
Навални подчерта, че "десетки хиляди невинни украинци" са били убити, защото президентът Владимир Путин иска да се задържи на власт "на всяка цена". Той заяви, че Русия трябва да спазва границите на Украйна от 1991 г., които включват и Крим.
"Тук няма какво да обсъждаме", каза той и добави, че през 21 век границите не могат да се променят в резултат на война. "Трябва да бъдем част от Европа и да следваме европейския път на развитие", добави той.
Най-високопоставеният опозиционен политик в Русия подчерта, че Москва трябва да "остави Украйна на мира" и да плати за загубите.
Той също така заяви, че Русия се нуждае от парламентарна република и добави, че "диктатурата" на Путин трябва да бъде премахната и да се проведат свободни избори.