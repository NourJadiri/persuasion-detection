Елена Йончева: България може да поиска помощ от ЕС за освобождаването на българите в Йемен

Какво прави ЕС за освобождаване на българските заложници на кораба „Галакси лийдър“ в Йемен? Готови ли сте да се включите в преговорите за тях? Преговаряте ли? Имате ли информация кой държи втория кораб – „Руен“, йеменските хути или сомалийски пирати?
Тези въпроси отправи Елена Йончева, евродепутат от социалистите и демократите към представители на Европейската служба за външна дейност, които участваха в заседание на подкомисията по отбрана SEDE.
Когато има случаи със заложници, само ако съответната държава членка поиска помощ, тогава можем да участваме. Понякога държавите не искат помощ от нас, защото смятат, че имат по-подходящи средства, каза в отговор Розамария Гили, зам.-управляващ директор за Близкия изток и Северна Африка в Европейската служба за външна дейност.
Колегата й Космин Добран, който е директор на дирекция „Мир, партньорства и управление на кризи“ заяви, че не може да каже дали „Руен“ е отвлечен от хутите или от сомалийци, които действат в техните териториални води. „Имаме готовност да окажем подкрепа там, където е необходимо“, каза той. Космин Добран обеща да направи необходимите проверки и да предостави информация на Елена Йончева.
Капитанът и помощник-капитанът на кораба „Галакси лийдър“, които са български граждани, са в плен на хутите в Йемен от края на ноември 2023 г. В района по същото време изчезна още един кораб, на който има българи – „Руен“, като се предполага, че той се държи от сомалийци.
Хутите обвързват нападенията си с конфликта в Газа и заявяват, че обект на атаките им са кораби, свързани с Израел или такива, които доставят стоки на Израел. „Галакси лийдър“ е собственост на израелски бизнесмен. „Руен“ е собственост на българската компания Параходство БМФ и на него има седем българи като част от екипажа. 
Темата на обсъждането по време на заседанието на SEDE беше свързана с ескалацията на ситуацията в Червено море и евентуална операция на ЕС там. Само на 19 януари 2024 г. хутите са извършили 26 нападения на кораби, каза Космин Добран. ЕС одобри да се предприеме широка операция, но подробностите ще се финализират до дни, каза той.  
По предложение на върховния представител по външна политика Жозеп Борел тя ще се казва ASPIDES, което означава щит. Операцията ще предвижда военни действия за самоотбрана – тази позиция защитава Жозеп Борел пред Саудитска Арабия и ОАЕ, където е на посещение. 
В същото време САЩ, Великобритания и 12 държави членки на ЕС са включени в международна коалиция, която вече действа в Червено море – атакува позиции на хутите. Участието на 12-те страни от ЕС е по тяхна преценка, те са свободни да вземат решение как, уточни Розамария Гили.
Елена Йончева поиска от представителите на Европейската комисия да обявят какво показват анализите на външната служба – доколко военните операции срещу хутите могат да създадат още по-голяма криза в Газа и дали имат конкретна оценка за икономическите загуби в Европа на този етап от тези военни операции.
Розамария Гили посочи като огромен успех фактът, че във вторник държавите членки на ЕС са се обединили в призив за прекратяване на военните действия в Газа, за защита на цивилните граждани и за предоставяне на хуманитарен достъп до тях.
Тя обясни, че хутите не нападат само кораби, свързани с Израел. Икономическите рискове в региона са налице – спад с 40% на приходите, каза Гили. И отбеляза, че корабите, които искат въпреки всичко да минат през протока Баб ел-Мандеб вече имат многократно по-високи разходи за застраховки.
В дискусията беше отбелязано не веднъж, че ЕС има по-голям икономически интерес от сигурното търговско корабоплаване в региона, отколкото САЩ, защото близо 40% от търговските кораби на съюза минават от там. В същото време опасността от регионална война е реална, според Розамария Гили.