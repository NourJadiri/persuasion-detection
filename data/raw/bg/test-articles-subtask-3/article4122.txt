Светът е загубил 337 милиона години човешки живот заради COVID-19

Пандемията е нанесла опустошения в световен мащаб и официално е убила близо 7 милиона души.

Пандемията COVID-19 е причинила загуба на близо 337 млн. години човешки живот през първите две години, тъй като милиони хора са починали преждевременно, съобщи Световната здравна организация.
Годишният доклад на здравната агенция на ООН за световната статистика показва също така набъбваща заплаха от незаразни болести (НЗБ) като сърдечни заболявания, рак и диабет.
Най-драматичната констатация, базирана на данни до 2022 г., е оценката за това колко години живот са отнети от COVID, заяви СЗО.
Пандемията е нанесла опустошения в световен мащаб и официално е убила близо 7 милиона души, като се смята, че истинската цифра е по-близо до 20 милиона.
В доклада на СЗО се разкрива как самият вирус и по-широкото въздействие на кризата рязко са прекъснали живота на милиони хора.
Въпреки че СЗО официално регистрира 5,4 милиона смъртни случая от COVID през 2020 и 2021 г., нейните данни за свръхсмъртността показват, че около 14,9 милиона души всъщност вероятно са починали поради кризата през този период.
Може би още по-поразително е, че според нея статистиката показва, че само през тези две години
COVID е довела до загуба на 336,8 милиона години човешки животи в световен мащаб, които иначе биха били изживени.
"Това е като загуба на 22 години живот за всеки преждевеременен смъртен случай", каза пред репортери Самира Асма, помощник-ръководител на СЗО по въпросите на данните и анализите.