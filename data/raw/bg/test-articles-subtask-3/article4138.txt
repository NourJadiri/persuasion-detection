Илхан Кючюк: Китай е заплаха за днешния либерален ред

"Трябва ясно да кажем, че Китай е заплаха за днешния либерален ред", каза пред пленарната зала в Страсбург евродепутатът от "Обнови Европа" Илхан Кючюк. Той подчерта, че на първо място Европа трябва да даде приоритет на интересите си в областта на сигурността в отношенията си със страната, като внимателно проучи военните ѝ действия в района на Тайван.
"Трябва също така смело да говорим за човешките права", допълни Кючюк и заяви, че определя действията на Китай по отношение на уйгурите като "напълно неприемливи". Той е сред евродепутатите, на които Китай наложи санкции именно заради подкрепата за малцинството.
"Г-н Борел, радвам се, че имахте положителна проба за Covid-19 и не отидохте в Китай, защото това щеше да добави още към какафонията", така съпартиецът на Кючюк Ги Верховстат се обърна към върховния представител по външната политика и сигурност, визирайки разнопосочните сигнали от посещенията на френския президент Еманюел Макрон и председателката на Европейската комисия Урсула фон дер Лайен.
"Стратегическа грешка ще бъде, ако на отношенията ни с Китай гледаме само през призмата на търговско-икономическите интереси", каза евродепутатът от ЕНП Александър Йорданов и предупреди:
"Опасна е тезата за стратегическа автономия от Съединените щати. Китайският режим е заплаха както за САЩ, така и за Европа и тази заплаха е реалност. Комунистите са решени да анексират Тайван по насилствен начин, като ползват примера на Русия спрямо Украйна".