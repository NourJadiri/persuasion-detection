Израел: Няма да има временно примирие с "Хамас"

Израелски правителствен говорител изключи възможността за временно примирие в Газа и опроверга тиражираните в медиите съобщения за евентуално ново споразумение с "Хамас", уредено с чуждестранно посредничество, което да включва спиране на боевете в замяна на освобождаване на заложници.
"Що се отнася до тиражираната информация за договорки за примирие, Израел няма да се откаже от унищожаването на "Хамас", връщането на всички заложници и от премахването на заплахата за сигурността на Израел, произтичаща от Газа", заяви на брифинг официалният представител.
"Няма да има спиране на огъня. Вече имаше хуманитарни паузи в боевете. Но това споразумение беше нарушено от "Хамас".
Най-малко 210 палестинци са загинали при израелски нападения в ивицата Газа през последните 24 часа, съобщиха контролираните от "Хамас" власти в палестинския анклав.
Над 380 души са ранени, според разпространеното днес съобщение, с което общият брой на жертвите от началото на войната на 7 октомври става най-малко 25 700.
Данните не могат да бъдат проверени чрез независим източник.
Говорител на палестинските здравни власти заяви, че телата на много от загиналите все още са затрупани под развалините или лежат по улиците. Спасителните екипи не могат да стигнат до тях заради боевете.
През последните дни особено се ожесточиха сраженията в района на южния град Хан Юнис, където Израел си е поставил за задача да разруши голямата подземна мрежа от тунели и да открие командирите на "Хамас".
Палестинският Червен полумесец съобщи днес, че трима души са били убити при израелски атаки близо до една от болниците на организацията в Хан Юнис. Двама души са били ранени.
Израелските бомбардировки и последвалата наземна операция срещу Газа бяха предизвикани от най-жестокото клане в израелската история, извършено на 7 октомври от терористи от "Хамас" и други палестински екстремистки организации. От израелска страна бяха убити 1200 души.
По данни на армията на Израел от началото на сухопътното настъпление в Газа са загинали 220 израелски военнослужещи.