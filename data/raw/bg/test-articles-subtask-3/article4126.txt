Гл. комисар Росица Димитрова: В топ 3 на влизащите у нас мигранти са тези от Афганистан, Сирия и Ирак

За 2022 г. в топ 3 на мигрантите, навлизащи у нас, продължават да бъдат тези от Афганистан, Сирия и Ирак, а на четвърто място е Мароко.Това заяви пред БНР главен комисар Росица Димитрова, директор на Главна дирекция "Гранична полиция".
Профилът на мигрантите от Афганистан, Сирия и Мароко е в повечето случаи на млади мъже, включително непълнолетни. От Сирия все още продължават да се опитват да преминат семейства с жени и деца, посочи тя.
"Това е операция, която не е стихийна, не е само във вчерашния ден. Борбата с незаконната миграция е всекидневна, денонощна", отбеляза гл. комисар Димирова по повод мащабната акция срещу трафика на мигранти от Турция към Централна и Западна Европа, която продължава.
Този процес на организиран трафик започва от Турция, минава през транзитни страни като нашата и завършва в Западна Европа. Основно организаторите пребивават в Турция и в страни от Западна Европа. В България тенденцията е да се използват само шофьори, поясни Димитрова и допълни, че се включват още украинци, сърби и румънци, които превозват незаконни мигранти.
"Не се набират при нас. Набират се в интернет. Завоалирано."
Ситуацията на българо-турската граница е тежка, призна главен комисар Росица Димитрова. Безпрецедентният натиск е отчетен във всички европейски държави, изтъкна тя.
"Към настоящия момент натискът намалява, но не изчезва и никога няма да изчезне."
Работи се непрекъснато с "Фронтекс", като средномесечният брой на техни служители на българо-турската граница е 92, стана ясно от думите ѝ.
Относно оградата по границата директорът на Главна дирекция "Гранична полиция" отбеляза, че са закупени материали, а служители на Министерството на отбраната са започнали да възстановяват компрометираните участъци, но "мигрантите се опитват всячески да преодолеят тази ограда".
Има назначени монтьори на щат, които ще се занимават само с оградата, но "тя не е в добро състояние, служи само да ги възпира", подчерта Димитрова.
"Границата ни я пазят хората, а не оградата, за съжаление."