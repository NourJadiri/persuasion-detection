Руският писател дисидент Сергей Лебедев пред Lupa.bg: От авторитарен лидер Путин се превърна в луд тиранин

Русия се самоуби като нахлу в Украйна.

Смятам, че руската интелигенция носи отговорност, че пропусна как Путин от авторитарен лидер се превърна в луд тиранин. Защото дълги години той експлоатираше имиджа си на офицер от КГБ – на студен и разумен човек, способен да пресмята какви биха били последствията. Сега виждаме нещо съвсем различно. Сега той е обзет от волята да твори зло.
Самата идея, че Украйна не съществува, е част от реториката на сталинската държава. Тезата, която сега пробутва Путин, че светът ни е длъжен след Втората световна война, също е сталинска теория. Такова ожесточение, с каквото Русия се противопоставя днес на Запада, не е имало дори по време на Студената война. Няма да се изненадам, ако скоро прекръстят Волгоград отново на Сталинград и в Русия пак започнат да се издигат паметници на Сталин.
Но в какво се състои най-големият страх на печалния руски президент. В неговата книжка с възпоменания има един интересен момент от 1989 г. в Германия, когато в Дрезден той служи като резидент от КГБ. Тогава няколко хиляди жители на Дрезден обкръжават сградата на ЩАЗИ, където бяха държани и политическите затворници, а недалеч от тази сграда се намира и вилата на КГБ, където е работел Путин. И той пише, че през цялото време те чакали инструкции, а Москва мълчала.
Според мен за него моментът, в който източногерманците, които той смяташе за втора ръка хора, изведнъж въстават и се вдигат на бунт по умен начин, точно както биха действали професионалистите от спецслужбите, е доста травматичен. Те обкръжиха сградата на ЩАЗИ, поставиха патрули, така че да не бъдат изнасяни никакви документи от сградата и в продължение на 3 дни принудиха ръководството на ЩАЗИ да се предаде.
Това е основният страх на Путин – че тези, които той е свикнал да смята за не субекти и за някакви твари, изведнъж се превръщат в исторически и политически субект и имат право на самоопределение. И в този смисъл, когато украинското общество показа, че е способно да се съпротивлява и да устоява на натиска, за руския лидер това представлява екзистенциална опасност от много високо ниво...