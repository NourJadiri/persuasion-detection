Кои теми засегна Байдън във важната си реч “За състоянието на съюза”

Президентът призова републиканците към съвместна работа.

Американският президент Джо Байдън приветства възстановяването на американската икономика и създаването на  рекордните 12 милиона работни места в речта си “За състоянието на съюза”, като същевременно призова републиканците да спрат да се “борят в името на самата битка”.
Първото обръщение на Байдън към Конгреса , след като републиканците поеха контрола над Камарата на представителите, следваше темите, на които той многократно се е спирал от началото на мандата си, информира bg-voice. Ето някои откъси от речта.
Америка, великата
“Историята на Америка е история на прогреса и ние сме единствената страна, която е излизала от всяка криза по-силни, отколкото когато сме влизали в нея. Това е, което ние правим отново.”
“Днес COVID вече не контролира живота ни. А преди две години нашата демокрация беше изправена пред най-голямата заплаха след Гражданската война. Днес, макар и наранена, нашата демокрация остава непоклатима и несломима.”
Икономиката на САЩ
“Преди две години икономиката ни се задъхваше. Когато стоя тук тази вечер, ние създадохме рекордните 12 милиона нови работни места – повече работни места, създадени за две години, отколкото който и да е президент някога е създавал за четири години. Преди две години COVID беше затворил нашите предприятия, затвори училищата ни и ни лиши от толкова много неща.”
“Моят икономически план е за инвестиране в места и хора, които са били забравени. На фона на икономическите сътресения през последните четири десетилетия, твърде много хора бяха изоставени или третирани като че ли са невидими.”
“Може би това сте вие, които гледате вкъщи. Спомняте си работните места, които изчезнаха. И се чудите дали изобщо съществува път за вас и децата ви да вървите напред без да се преместите. Разбирам ви.”
“Ето защо изграждаме икономика, в която никой не е изоставен. Работните места се завръщат, гордостта се завръща благодарение на изборите, които направихме през последните две години. Това е план за възстановяване на Америка и постигане на реална промяна във вашия живот.”
Моите приятели републиканци
“Към моите приятели републиканци, ако можехме да работим заедно в предишния Конгрес, няма причина да не можем да работим заедно и в новия Конгрес. Хората ни изпратиха ясно послание. Да се борим за заради борбата, власт заради властта, конфликти заради самите конфликти, не ни води до никъде.”
“И това винаги е било моето виждане за страната: да възстановим душата на нацията, да възстановим гръбнака на Америка: средната класа, да обединим страната. Ние сме изпратени тук, за да довършим работата!”
“Вече сме финансирали над 20 000 проекта, включително в големи летища от Бостън до Атланта и Портланд… Искрено благодаря на моите приятели републиканци, които гласуваха за закона. А на моите приятели републиканци, които гласуваха против него, но все пак искат да финансираме проекти в техните райони, казвам не се притеснявайте. Обещах да бъда президент на всички американци.”
Големите фармацевтични компании
“Всеки ден милиони хора се нуждаят от инсулин, за да контролират диабета си, за да могат да останат живи. Инсулинът съществува от 100 години.
Производството му струва на фармацевтичните компании само 10 долара за флакон. Но големите фармацемтични компании несправедливо таксуват хората със стотици долари – и реализира рекордни печалби. Повече няма да е така… Да ограничим цената на инсулина на 35 долара месечно за всеки американец, който се нуждае от него.”
“Големите корпорации не само се възползват от данъчния кодекс. Те се  възползват от вас, американските потребители.”
Реформи в полицията
“Всички искаме едно и също нещо. Квартали без насилие. Правоохранителни органи, които печелят доверието на общността. Нашите деца да се прибират в безопасност.”
“Равна защита пред закона; това е заветът, който имаме в Америка… Знам, че повечето полицаи са добри, достойни хора. Те рискуват живота си всеки път, когато обличат униформата. Но това, което се случи с Тайър в Мемфис, се случва твърде често. Трябва да се справим по-добре.”
Подкрепа за Украйна
“Ние обединихме НАТО и изградихме глобална коалиция. Застанахме срещу агресията на (руския президент Владимир) Путин. Ние застанахме на страната на украинския народ.“
“Тази вечер към нас отново се присъедини посланичката на Украйна в Съединените щати. Тя представлява не само своята нация, но и смелостта на своя народ. Посланик, Америка е обединена в нашата подкрепа за вашата страна. Ние ще бъдем с вас толкова дълго, колкото е необходимо.”