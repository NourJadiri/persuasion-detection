Иво Инджев с грозен залп навръх празника

Според журналиста 3 март е една измама.

3 март е една измама. Това е един предварителен договор между две евразийски империи, които се борят помежду си за надмощие на земите, в които са живели българите.
Една от тези империи – Руската, дори не нарича българите българи, а целенасочено ги нарича славяни, православни, за да може по-лесно да ги приобщи, когато вземе връх. И на 3 март се случва това, че нито един българин не е поканен от победителите да участва в това събитие, и ние сме го превърнали в наш национален празник.
Това каза в интервю за БГНЕС журналистът Иво Инджев.
„Аз твърдя и отдавна пледирам някой да е опровергае, ако може, че няма в света подобен случай, когато една държава има за национален празник събитие, в което не е участвал нито един българин, нито един представител на тази нация, която нарича празника национален“, заяви той.
Журналистът е на мнение, че освен за национален празник на България да бъде избран 24 май, има и други идеи. Според него най-подходяща е датата 6 септември 1885 г., когато отбелязваме Съединението на Княжество България и Източна Румелия.
„Защото това е празник, сътворен изцяло по българска воля, изцяло от българи, изцяло срещу течението на международната воля. Най-потресени са били руските империалисти от тази работа, които се изправят срещу Съединението на българите, до степен такава, че разжалват княз Батенберг, откъсват му пагоните и цяла Европа е била покрусена“, посочи той и добави, че това е едно българско събитие, което напълно заслужава да бъде обявено за национален празник, дори само заради символиката на Съединението.
По думите му и Независимостта на България също е добра идея, но не и 3 март.
Инджев обясни, че 3 март е натрапен за национален празник.
„3 март не е решение на Велико Народно събрание, както може би някой си мисли, 3 март, с обикновено мнозинство през април 1990 г., беше наложен като смяна на националния до този момент друг празник, свързан с Империята, само че от Съветско време – 9 септември“, отбеляза той, като уточни, че 9 септември се амортизира, защото комунизмът колабира.
„Съветският съюз тръгна да се разпада и те решиха, че сега е моментът да скочат в същата лодка, само че леко – без сърпа и чука на борда“, допълни журналистът и разказа, че в онзи парламент т.нар. русофилско мнозинство даже се е шегувало, че са „избрали 3 март от уважение към лидера на опозицията Желю Желев, защото имал рожден ден“ на същата дата.
„Така ни се подиграваха. И така ни се подиграват вече толкова години и е крайно време това да се промени. Виждам вече нарастваща обществена подкрепа и също така и експертна, защото следя темата много внимателно“, съобщи Инджев, който забелязва, че има все повече български историци, които застават на тази позиция.
Журналистът вярва, че, особено в светлината на руската агресия срещу Украйна, е дошъл денят националният празник на страната ни да бъде променен. „Просто е пълно безумие да гласуваме за всички европейски западни санкции срещу Русия, а да ги тачим на националния си празник. Отгоре на всичко им даваме повод те да си развяват националното знаме, за което твърдя, че те един ден ще сменят, когато приключи тази трагедия“, смята той.
Инджев коментира, че именно първата стъпка на руснаците, обявили се против войната и режима на Владимир Путин, е знамето, от което след инвазията в Украйна, премахнаха червения цвят, заменяйки го с бял.
„Това е първата стъпка и аз съм сигурен, че тя ще бъде последвана от следваща, защото няма как Путин да спечели тази война срещу 54 държави, които подкрепят Украйна.
Това са 54 високоразвити държави, така наречената коалиция „Рамщайн“, и е абсолютно невъзможно да си представи човек, че Русия с нейния по-малко от 2% Брутен вътрешен продукт (БВП) от икономиката на планетата, да победи обединения Запад и държавите, които подкрепят Украйна“, подчерта той и заключи, че рано или късно ще бъдем свидетели на край, който ще бъде драматичен за онези, които започнаха войната.