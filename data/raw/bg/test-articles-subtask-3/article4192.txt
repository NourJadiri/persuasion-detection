Берлускони заяви защо не би търсил среща със Зеленски, ако е премиер

Той оценява много негативно поведението му.

Бившият италиански премиер Силвио Берлускони заяви, че не би търсил среща с Володимир Зеленски, ако все още беше начело на правителството, защото обвинява украинския президент за войната с Русия, съобщават Ройтерс и БТА.
86-годишният Берлускони често се хвалеше с приятелството си с руския президент Владимир Путин до нахлуването на Русия в Украйна и предизвика бурни реакции  през септември миналата година, когато заяви, че Путин е бил тласнат към войната и е искал да постави "достойни хора" начело на Киев.
Берлускони, лидер на консервативната партия "Форца Италия", която е част от управляващата коалиция в страната, говори, след като в петък италианската министър-председателка Джорджа Мелони обвини Франция, че е застрашила единството на ЕС по отношение на Украйна, като е организирала френско-германска вечеря в Париж със Зеленски, която не включваше други европейски съюзници.
"Никога не бих отишъл да говоря със Зеленски, защото ние сме свидетели на опустошаването на страната му и на клането на нейните войници и цивилни", каза Берлускони пред журналист след гласуване в избирателна секция за регионалните избори в Ломбардия.
Берлускони заяви, че ако Зеленски беше спрял да напада двете сепаратистки републики в Донбас, войната не би се случила. "Така че аз оценявам много, много негативно поведението на този господин", добави Берлускони.
От офиса на Мелони заявиха, че подкрепата на италианското правителство за Украйна е "твърда и убедена, както е ясно заявено в програмата и потвърдена при всички парламентарни гласувания на мнозинството, подкрепящо изпълнителната власт".