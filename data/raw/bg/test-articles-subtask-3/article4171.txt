Калин Георгиев: Нелегалната миграция вероятно носи повече пари от трафика на наркотици

„Нормално е организираните престъпни групи да търсят закрила на различни равнища, от служители, които биха им я дали. Твърди се, че в момента от нелегална миграция се печелят повече престъпни пари отколкото от трафика на наркотици“. Това коментира пред Би Ти Ви Калин Георгиев, бивш главен секретар на МВР.
“Преди дни колегите проведоха операция „Хавала“, това показа, че те си вършат работата. Оградата на границата не може да спре бежанците, необходими са политики. Бяха изпратени военни на границата, но не е работа на армията да управлява там. Преди 15 години бяха съкратени 3800 щата от структурата на гранична полиция, а сега се оказва, че нямаме достатъчно подготвени полицаи“, заяви той.
„Има „изобретатели“, които се опитват да преодолеят системата на полицейските служби. Опитвали са се да прекарват наркотици и с делтапланери“, посочи още Георгиев.
„Когато има работещи институции, не е необходимо медиите да ги задействат. Има три инстанции, които да могат да отразят гледните точки на различните страни. За медиите обаче е секси да показват полицаи, които преминават от другата страна, нарушават закона, употребяват наркотици. В 50-хилядната система на МВР има колеги, които си вършат работата и никой не стига до тях. Съвсем нормално е полицай да откаже подкуп и това не бива да бъде новина“, коментира бившият главен секретар.
Това, че полицай прави ескорт и чадър на престъпник, също не е новина, а са факти. Замяната на едни хора с други в МВР не решава системните проблеми. Има кръпки в закона, правени са над 140 различни промени и това кара хората да се чувстват несигурно. В МВР е объркан и моделът за кариерно развитие. Хора като Симона (б.р - Радева, която бе обвинена, че е помагала на Георги Семерджиев след тежката катастрофа в София) стават емблеми на министерството. А емблемите са други – хората като младшия инспектор, който отказва да вземе подкуп. Има хиляди като него – момчета, които наистина си вършат работата, но те не са интересни“, заяви Калин Георгиев.