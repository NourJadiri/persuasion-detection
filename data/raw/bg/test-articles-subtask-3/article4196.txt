България е най-негостоприемна към украинските бежанци

Разпределението на украинските бежанци по света, според ООН. 2/3 от приетите тук украинци са напуснали към други страни в Европа. 
България е най-негостоприемната държава за украинските бежанци и те масово я напускат. Това става ясно от последната сводка на Върховния комисариат за бежанците към ООН, според която 2/3 от дошлите у нас украинци са предпочели да се преместят в друга държава. Данните към 3 януари сочат, че броят на украинските бежанци в Европа вече доближава плътно 8 млн. (точно 7 915 287), като в националните програми за временна защита и подкрепа са включени 4 905 293 украинци. 
От началото на войната границата със съседни страни са преминали 17 139 782 души от Украйна, а в обратно направление - 9 180 679. Най-много бежанци са приели Полша (1 553 707) и Германия (1 021 667). Останалите европейски държави, в които са били първоначално регистрирани по повече от 100 000 бягащи от войната украинци, са Чехия (476 025), Италия (173 231), Испания (164 705), Великобритания (152 200), България (148 451) , Франция (118 994), Румъния (106 786), Словакия (105 205) и Молдова (102 103).  
МАСОВИЯТ ОТЛИВ ОТ БЪЛГАРИЯ. 
Има обаче разлика в това колко от украинските бежанци остават в държавата, в която са получили първоначално убежище. Оказва се, че най-масово те напускат България - в момента у нас се намират 51 140 украинци, т.е. 97 311 (65.6%, или почти 2/3) от потърсилите временно убежище тук, са предпочели да отидат в други страни. Няма друга държава, от която толкова масово да "се спасяват" бежанците от Украйна. ООН всъщност отчита отлив на украинци само в още две други европейски страни - от Хърватия са напуснали 4971 от пристигналите 19 968, от Латвия - 9609 от дошлите 44 587 души. За сравнение - всички пристигнали в Полша и Германия са останали в тези държави. Същото се отнася до повечето други европейски страни, като в останалите броят на постоянно приютените украинци е по-голям от първоначално регистрираните - т.е. са напуснали първата държава, в която са пристигнали. 
Такъв е случаят със Словакия, Румъния, Чехия, Белгия, Дания, Черна гора, Италия и т.н. 
ПАРАДОКСИ. 
Същевременно статистиката на ООН отчита, че най-голям брой украински граждани са регистрирани като бежанци в... Русия - общо 2 852 395 души. Това се обяснява с масовото изселване от страна на руските окупационни власти на жители на окупирани територии към Русия. Има отчетени бежанци и в руския съюзник - Беларус, където статистиката на ООН води на отчет 16 705 избягали от войната украинци.