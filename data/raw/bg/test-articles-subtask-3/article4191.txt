Румънски Копейкин : ЕК се води от болни мозъци

Според Джордже Симион ръководената от него партия е „най-живото движение“ в страната.

Лидерът на румънската националистическа партия „Алианс за единство на румънците“ (AUR) Джордже Симион критикува Европейския съюз в реч при представянето на кандидатите на партията за изборите за Европейски парламент догодина. Симион каза, че Европейският съюз е ръководен от „болни мозъци“ и те са тези, които „са ни донесли инфлация, бедност и измислена пандемия“.
Според Симион също така „се подготвят още всякакъв вид лудости“, съобщава БТА, цитирайки телевизия Диджи 24.
„Европейският съюз е ръководен от болни мозъци. Те ни донесоха инфлацията, бедността, една измислена пандемия и подготвят всякакъв вид лудости, докато ние, в Румъния, имаме нужда от болници, пътища, половината Румъния е загробена от бедност. От Европейската комисия се говори за полова идентичност, за климатични промени, за това как да се измислят нови пандемии и нови рестрикции, които да ни ограничат правата и основните свободи“, заяви Джордже Симион в реч през почивните дни.
Симион представи кандидатите на партията за евродепутати и каза, че това е „списък от смели хора, които през последните години са се борили за Румъния и за румънците“.
"Алианс за единство на румънците" се нарежда на второ място в последните социологически анкети, изпреварвайки Национално-либералната партия, която е част от управляващата коалиция. На първо място са социалдемократите на премиера Марчел Чолаку.
„Ще се борим за нашите енергоресурси, за водноелектрическите централи, за въглищата и за Делтата (на река Дунав), за нашите гори и води, ще се борим за една Европа на нациите, за демокрация, за свобода, за нашата Румъния и за нашата Европа. Ще отидем да се борим за нормално, здраво семейство, състоящо се от мъж и жена. Ще отидем без страх да защитим нашите фермери, миньори, нашите деца и тяхното право на добро образование и бъдеще тук, у дома в Румъния“, заяви лидерът на „Алианс за единство на румънците“.
Според Джордже Симион ръководената от него партия е „най-живото движение“, което е „на първо място в мислите и душата на румънците и е последен шанс за румънския народ“.
„Ценностите на нашата Европа не са престъпността, нелегалната миграция, войните“, заяви Симион и посочи, че унгарският премиер Виктор Орбан също може да бъде приет в „проекта за Европа“ на „Алианс за единство на румънците“, ако „си направи домашното и научи тези неща“.