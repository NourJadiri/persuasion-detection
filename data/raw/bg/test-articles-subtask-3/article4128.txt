Сандов: Решението днес е опит за "въглищна коалиция"

От това решение няма да последва нищо. Това каза в предаването "Денят на живо" по Нова Нюз бившият министър на околната среда и водите Борислав Сандов по повод днешното решение на парламента Министерският съвет да промени Плана за възстановяване и устойчивост в частта с въглищните централи така, че централите да бъдат защитени.
Европейската комисия работи по правила, които са приети. Едно от тези правила е декарбонизацията. Няма как да се възползваме от европейското финансиране, а да не спазваме европейските правила, заяви Сандов.
Условието никога не е било да се затварят бъгарските централи, става въпрос за намаляване на емисиите, но на нас като икономика ще ни е по-евтино да плащаме заплатите на реботниците във въглищните централи, без те да работят, добави той.
Българската въглищна енергетика си отива, има климатични промени, които не могат да се променят с гласуване на българските народни представители. Икма реалности, които не могат да се променят, подчерта бившият екоминистър.
Днешното решение на парламента освен че говори за популизъм и неразбиране, прави опит да се формира една въглищна коалиция. В решението има правна колизия, тъй като в него е записано, че то ще е в унисон с европейските ценности. Убеден съм, че в Европейската комисия ще ни се изсмеят, зад кадър, разбира се, посочи Борислав Сандов.
По думите му в случая печелят "няколко въглищни олигарси и една субсидирана от държавата централа", а губят всички останали у нас.
Заради въглищното лобиране България ще загуби милиарди от Плана за възстановяване и устойчивост, Фонда за справедлив преход, Модернизационния фонд на ЕС и други източници на финансиране за страната ни, с което България ще остане на опашката на Европейския съюз по икономически показатели и на челните места по заболеваемост и замърсяване. След няколко години България от вносител на електроенергия ще се превърне във вносител и то не заради затваярнето на въглищните централи, а защото ще ни е по-евтино да внасяме ток, каза още Борислав Сандов.