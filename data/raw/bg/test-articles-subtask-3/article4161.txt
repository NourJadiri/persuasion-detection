Зеленски: Руското ръководство ще падне след поражение във войната

Украинският президент Володимир Зеленски прогнозира, че руското ръководство ще падне след поражение във войната на Кремъл срещу Украйна, предаде ДПА.
"Киев и всички наши градове, цялата наша Украйна, ще сложат край на историята на московския деспотизъм, който от много дълго време поробва много различни народи", каза той във вечерното си видеообръщение. Той не беше както обикновено в стая, а на улицата пред президентската канцелария в Киев.
Украинската противовъздушна отбрана е успяла почти напълно да отблъсне една от най-големите руски атаки с дронове от началото на войната, заяви Зеленски и добави, че Москва се опитва да развали рождения ден на Киев. Но Киев е преживял зверства през цялата си история и ще преживее и руските атаки и няма да им позволи да го завладеят, каза той.
Оръжия като използваните при атаката безпилотни самолети "Шахед" не могат да спасят руските управници, каза Зеленски и добави, че тъй като презира живота и културата, Русия може само да загуби войната.