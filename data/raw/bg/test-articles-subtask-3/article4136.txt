Израел обвини СЗО в сговор с "Хамас"

Генералният директор на Световната здравна организация призова за прекратяване на огъня и за "истинско решение" на конфликта между Израел и "Хамас", съобщава "Ройтерс".
В емоционален апел той описа условията в Газа като "адски".
Самият Тедрос Адханом Гебрейесус преживява война като дете и неговите собствени деца се укриват в бункер по време на бомбардировките в граничната война на Етиопия с Еритрея през 1998-2000 г. В речта си той се разчувства, докато описваше условията в бомбардираната ивица Газа, където загинаха над 25 000 души.
"Аз съм истински вярващ поради своя собствен опит, че войната не води до решение, а до още война, повече омраза, повече агония, повече разрушение. Така че нека изберем мира и да разрешим този въпрос политически", настоя Гебрейсус пред Изпълнителния съвет на СЗО в Женева по време на дискусия за извънредната ситуация в сферата на здравеопазването в Газа.
"Мисля, че всички Вие заявихте решението с две държави и се надяваме, че тази война ще приключи и ще се премине към истинско решение", допълни той, след което се разстрои и определи настоящата ситуация като "отвъд думите".
Израел предприе кампанията си за унищожаване на "Хамас", след като на 7 октомври бойците на групировката нахлуха на територията ѝ и убиха 1200 души, повечето от които цивилни, а също взеха над 200 заложници в Газа.
Посланикът на Израел заяви, че изявлението на Гебрейсус е "пълен лидерски провал".
"Изявлението на генералния директор беше въплъщение на всичко, което не е наред със СЗО от 7 октомври насам. Никакво споменаване на заложниците, изнасилванията, убийствата на израелци, нито милитаризацията на болниците и отвратителното използване на хора като живи щитове от "Хамас", подчерта Мейрав Ейлон Шахар.
Тя обвини световната здравна агенция и в "сговор" с "Хамас", тъй като по нейни думи СЗО си затваря очите за военните дейности на "Хамас" в болниците в Газа.
В същото обръщение шефът на СЗО предупреди, че още хора в Газа ще умрат от глад и болести.
"Като прибавите всичко това, мисля, че е лесно да разберете колко адска е ситуацията", обобщи той.