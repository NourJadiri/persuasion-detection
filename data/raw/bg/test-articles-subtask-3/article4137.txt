Д-р Стефан Константинов: Здравеопазването е без подобрение и е жертва на политическата нестабилност

"Парите за здравеопазване на НЗОК са се увеличили с 2,7 пъти за 10 години, а на Министерството на здравеопазването почти три пъти. Здравеопазването обаче въобще не се е подобрило", това заяви бившият министър на здравеопазването д-р Стефан Константинов по БНТ.

По думите му здравеопазването е без подобрение и е жертва на политическата нестабилност.
"Покрай коронавируса в здравеопазването се изсипаха страшно много пари. Нито показателите на живот, нито заболеваемостта са се подобрили видимо и значимо", категоричен бе той.
"Първият голям проблем в нашето здравеопазване е парите, които плаща пациентът от джоба си. Всички са осигурени, но когато човек се разболее, трябва да плати от джоба си. Това е заради лошата постройка на здравната система", коментира Константинов.
"За да бъде решен този въпрос се изискват наредби на МЗ, а там виждаме пасивност. Там не се случва нищо. Това е първият голям приоритет, на който властта трябва да обърне внимание. Вторият приоритет е качеството на услугите", смята бившият здравен министър.
Според него третият проблем е финансирането на здравните заведения.
"Ако се насочат към тези три приоритети, тогава можем да водим дискусия", смята той.