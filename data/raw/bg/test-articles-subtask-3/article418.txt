Жозеп Борел: Ситуацията в Газа не може да е по-лоша

Топ дипломатът на Европейския съюз настоя за решение с две държави и подчерта, че Израел не може да изгради мир "само с военни средства", съобщава "Франс прес".
Външните министри на 27-те страни членки на блока ще проведат отделни срещи с колегите си от Израел, Палестинската автономия и ключови арабски държави в Брюксел.
Върховният представител на ЕС по въпросите на външната политика и сигурността Жозеп Борел повтори осъждането на ООН за "неприемливото" отхвърляне на призивите за палестинска държава от израелския премиер Бенямин Нетаняху след войната в Газа.
"Искаме да изградим решение с две държави. Така че нека разговаряме за това", заяви Борел.
Той предупреди Израел, че "мирът и стабилността не могат да бъдат изградени само с военни средства".
"Кои са другите решения, които имат предвид? Да накарат всички палестинци да се изселят? Да ги избият?", запита Борел.
По негови думи хуманитарната ситуация в ивицата Газа "не може да бъде по-лоша".
Изненадващата атака на "Хамас" срещу Израел на 7 октомври и последвалата опустошителна военна реакция от страна на Израел хвърлиха Близкия изток в нов смут и предизвикаха страхове от разширяване на конфликт.
Представители на ЕС настояват, че сега е моментът да се говори за окончателното разрешаване на израелско-палестинския конфликт.
Борел посочи, че е представил на министрите от блока "всеобхватен подход" към опитите за намиране на траен мир.
ЕС се опитва да постигне единна позиция по отношение на конфликта в Газа, тъй като твърдите поддръжници на Израел като Германия отхвърлиха исканията за незабавно прекратяване на огъня, отправени от страни като Испания и Ирландия.
Представители на ЕС очертаха широки условия за "деня след" края на настоящата война в Газа, като призоваха да не се стига до дългосрочна израелска окупация, да се сложи край на управлението на "Хамас" и да се даде роля на палестинската власт в управлението на територията.
"Хамас" - въоръженото движение, което контролира ивицата Газа, предприе изненадваща атака срещу Израел на 7 октомври, довела до смъртта на около 1140 души в Израел, повечето от които цивилни.
Екстремистите взеха и около 250 заложници по време на атаките, като според Израел около 132 от тях остават в Газа.
Израел се зарече да "унищожи" Хамас и безмилостната му въздушна и сухопътна офанзива причини смъртта на най-малко 25 105 души, предимно жени и деца.