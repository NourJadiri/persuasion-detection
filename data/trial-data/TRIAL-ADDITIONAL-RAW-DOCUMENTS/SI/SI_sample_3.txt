Zaslug za reševanje življenj in premoženja si ne more lastiti, ne sme lastiti nobena koalicija, opozicija, še najmanj pa celotna politika. Občutek pa imam, da je koaliciji ravno slednje pomembnejše od vsega.

Enako plačilo za enako delo pri opravljanju izjemno pomembne javne službe je najmanj, kar mora ta država zagotavljati. Zato smo v LMŠ skupaj s sopodpisniki vložili v proceduro zakon, ki bi omogočal izplačilo dodatkov za delo v rizičnih razmerah poklicnim gasilcem, ki so zaposleni v prostovoljnih gasilskih društvih. Zanje, namreč, kolektivna pogodba za javni sektor ni veljala. Samo zaradi statusa delodajalca, torej, poklicni gasilci niso bili upravičeni do dodatkov za delo v rizičnih razmerah. Za identično delo, za identično javno službo so bili pri plačilu diskriminirani. Pa ni šlo.

Koalicija se ni strinjala. Ni šlo, ko so septembra vložili zakon prvič, in očitno ne gre tudi zdaj, ko smo zakon vložili v drugo. Sicer bomo poslušali in smo že poslušali, kako je to vprašanje rešeno v PKP 10, kako je to vprašanje rešeno v Zakonu o gasilstvu, ki ga bomo tudi potrjevali danes, se je pa potrebno vprašati: »A res?«

Že po navodilih ministrstva po sprejetju PKP 10, da se dodatki izplačajo za leti 2020 in 2021, so na ministrstvu spregledali prvo razglašeno epidemijo, prvo epidemijo. Sicer so jo na naše posredovanje odpravili in navodila dopolnili.

Ampak bistvo se skriva v podrobnostih. Še bi sprejel mogoče razlago, da je prišlo do napake, če ne bi obstajalo eno zanimivo dejstvo, namreč vprašanje obdavčevanja. Vsi, ki so dobili xizplačila iz naslova izvajanja kolektivne pogodbe, so bila ta izplačila obdavčena. Vsi gasilci, ki so pa dobili izplačila dodatkov po PKP 10, pa ne. Samovoljo in zaradi političnega prestiža je tej Vladi spet uspelo ustvariti razlike znotraj ene same skupine. Zopet je ustvarjena diskriminacija. Nekdo plača davka, drugi pa ne plača davke. In spet smo na začetku. Do vsega tega ne bi prišlo, če bi koalicija oziroma Vlada sprejela rešitev opozicije, in bi to vprašanje potrdili v prvem poskusu. Že zdavnaj bi lahko to vprašanje zaprli. Pa ne. Po vaše, poseben zakon ni bil potreben, boste vse zadeve uredili drugače. No, zdaj ste jih, tako, da ste naredili copy paste naše rešitve nekritično umestili to rešite protikoronski zakon in zraven dodali, da boste izpadli verjetno še boljši, še določbo, da pač ti dodatki niso obdavčeni in s tem ustvarili novo diskriminacijo. Jaz vam čestitam, čestitam vam res. Odlični ste. Prepisali ste zakon, se trkali po prstih in na koncu naredili isto. Resnično ni pomembno kdo predlaga zakon, je pa težko verjeti, da so vaši nameni iskreni. Če bi, kot že rečeno, bi to vprašanje lahko zaprli z vašimi dobrimi nameni že v lanskem letu, brez velikih govorov, brez trkanja po prsih in ne vem česa še. Ampak politična odločitev je bila drugačna in takšni politični odločitvi sledijo tako posledice kot tudi odgovornost. Sem pa vesel, resnično in iskreno vesel, da so gasilke in gasilci, ki tvorijo profesionalna jedra v prostovoljnih gasilskih društvih končno upravičeni do enakopravnosti z drugimi kolegi vsaj kar se izplačil tiče. Tudi in predvsem zaradi aktivnega političnega pritiska, ki smo jih izvajali v opoziciji, seveda skupaj s podporo nekaterih, niti koalicijskih niti opozicijskih strank, vsaj na papirju.

Hvala lepa vsem.