Hvala lepa za besedo.

Lep pozdrav vsem!

Predlog novele Zakona o finančni upravi zasleduje izboljšanje pravne varnosti zavezancev v postopkih, izboljšanje organizacijskega delovanja finančne uprave, in s tem večje učinkovitosti finančne uprave, ob izpolnitvi vseh pogojev za zakonito in pravilno vodenje postopkov, ustrezne in učinkovite pravne varnosti strank in zagotovitve enakega varstva pravic.

Navedene cilje Predlog zasleduje z več rešitvami: po vzoru generalnega direktorja finančne uprave se določa mandat za direktorja finančnih uradov. Predstojnik finančen uprave bo imenoval direktorja finančnih uradov za dobo petih let po izbirnem postopku na podlagi internega oziroma javnega natečaja.

Uvaja se kolegijsko odločanje v kolegiju treh uradnikov v nekaterih najzahtevnejših primerih davčnega postopka. Predstojnik bo lahko imenoval strokovno posvetovalno telo za obravnavo strokovnih vprašanj, na primer s področja virtualnih valut, finančnega področja, zavarovalništva. Telo lahko sestavlja predstavniki finančne uprave in zunanji strokovnjaki.

Dopolnjuje se ureditev, ki ureja odvzem pooblastil uradni osebi s strani predstojnika. Določi se, da lahko predstojnik v primeru, če inšpektor krši pravila vodenja in odločanja posameznega postopka v primeru ponavljajočih se nepravilnosti pri odločanju, zadevo dodeli drugemu inšpektorju.

Z vidika jasnosti se dopolnjuje pogoj za uvedbo finančne preiskave. Za večjo pravno varnost strank, pa se predlagata sprememba in dopolnitev tako, da se bolj jasno uredi inšpekcijski nadzor po zaključku finančne preiskave.

Med evidence, ki jih finančna uprava vodi in vzdržuje, se umesti tudi evidenco kmečkih gospodinjstev.

Popravi se določba 9. člena Zakona, ki določa ureditev krajevne pristojnosti z Uredbo o določitvi finančnih uradov FURS tako, da krajevna pristojnost ni več predmet te ureditve. Finančna uprava namreč ni organiziran teritorialno in je enovit organ, Generalni finančni urad in finančni uradi so njene notranje organizacijske enote, in niso samostojni upravni organi, zato o njihovi krajevni pristojnosti ni mogoče govoriti.

Na predlog reprezentativnih sindikatov se za uradne osebe uvedejo značke. Značke so del službene izkaznice, s katerimi se izkažejo uradne osebe, če ne opravljajo nalog v uniformi.

Predlog novele zakona kot celota prinaša boj jasno ureditev področja ter omogoča večjo raven nadzora in odgovornosti ter strokovnosti pri delovanju finančne uprave, zato bomo zakon v Poslanski skupini Nova Slovenij podprli. Hvala lepa.