Господин Петров, изумявате ме с учудването си за това как така, кое налага извънредността на тази точка, защо отново в нарушение на Правилника се бърза, не се спазват срокове както за разглеждане на предложенията на вносителите, така и на Доклада на Комисията.

Вие миналата седмица в петък бяхте ли в пленарно заседание? Кое точно Ви изненадва, при положение че в нарушение на Правилника, или по-точно на чл. 90, ал. 8, избрахме двама конституционни съдии, та сега тук за махането на господин Дренчев, при това от партия ВЪЗРАЖДАНЕ – опозиционната партия, какъв е проблемът да бъде нарушен Правилникът?

Също така бих искала в дупликата да ми отговорите – нищо не чух за мотивите към предложението, което касае Комисията за контрол над службите. Може ли да ми кажете: там намирате ли мотиви, които по някакъв начин да съвпадат с тези, които предварително публично, медийно част от вносителите обявиха в петък? Аз гледах новинарските емисии, там такива мотиви не бяха изтъкнати. Бяха повече от лични, касаещи партия ВЪЗРАЖДАНЕ, и бяха повече от реваншистки.

Моля Ви да коментирате и мотивите и да ми кажете на какво се дължи изненадата Ви за погазването на Правилника, че то това е ежедневие?! Благодаря.

ПРЕДСЕДАТЕЛ РОСЕН ЖЕЛЯЗКОВ: Благодаря.

Заповядайте, господин Зафиров.

АТАНАС ЗАФИРОВ (БСП за България): Уважаеми господин Петров, като се съгласявам с юридическите аргументи, които изтъкнахте, и част от политическите, под формата на реплика бих искал да Ви обърна внимание, че не се съгласявам с тезата Ви, че това е насочено пряко срещу ВЪЗРАЖДАНЕ, защото на практика това е удар въобще по българската опозиция. Тази промяна засяга точно толкова ВЪЗРАЖДАНЕ, колкото засяга и Българската социалистическа партия, „Има Такъв Народ“, а и въобще всички партии в парламента, тъй като смисълът на тази комисия и промяната, която направихме в Четиридесет и петото народно събрание, беше именно като по-специфична комисия – комисия, която осъществява контрол наистина върху службите за сигурност, които винаги управляващите са се изкушавали да ги превърнат в един инструмент за политически репресии. Именно по този начин можеше да се гарантира една обективност в контрола на тяхната работа. Сега на практика това нещо се променя изцяло.

През годините ние сме били свидетели – тази комисия е била с еднолично управление, знаели сме как тя се ръководи, но… Само ще си позволя в репликата да не се съглася с аргумента, понеже няма да правя специално изказване, което се изтъква тук, че видите ли, като има председател от определена партия, той ще има достъп до някакви много важни тайни. И сега господин Дренчев като редови член на тая комисия има точно толкова достъп до всичката тази информация в Комисията, колкото и като председател.

ПЕТЪР ПЕТРОВ (ВЪЗРАЖДАНЕ, от място): Ще го махнат, само гледай.

АТАНАС ЗАФИРОВ: Този аргумент не е особено издържан, освен ако, разбира се, сега тепърва не се въведат и някакви допълнителни правила…

ПЕТЪР ПЕТРОВ (ВЪЗРАЖДАНЕ, от място): Сто процента.

АТАНАС ЗАФИРОВ: …председателят на тази комисия да започне да филтрира по някакъв начин информацията, така че тя да не стига до останалите народни представители. Да, има една вратичка в закона, която позволява това нещо да се прави.

Пак се връщам в началото на моята реплика – по този начин фактически се нанася удар въобще по опозицията в българския парламент. (Ръкопляскания от „БСП за България“.)

ПРЕДСЕДАТЕЛ РОСЕН ЖЕЛЯЗКОВ: Заповядайте за дуплика. (Народният представител Искрен Митев иска думата.)

Господин Митев. (Шум и реплики от ВЪЗРАЖДАНЕ.)

ИСКРЕН МИТЕВ (ПП-ДБ): Уважаеми господин Председател, уважаеми колеги! Господин Петров, Вие трябва да признаете, че това, което се случва днес, е резултатът от Вашите действия, от Вашето безобразно поведение, от Вашите безобразни обиди от тази трибуна, от това, че се опитвате да блокирате работата на Народното събрание безброй много пъти. Това е най-малкото. Ако Вие сте истински мъже, за каквито се представяте, ще признаете, че това е Ваша грешка, и ще забележите, че това не се случва, когато са дори представителите на „Има Такъв Народ“ или на БСП, а се случва точно когато тази ротация идва при Вас и това е заради безобразното Ви поведение и заради това, че ясно от тази трибуна Вие изказвате тезите на чужди държави. Точно заради това е! (Шум и реплики от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: За дуплика, господин Петров. (Шум и реплики от ВЪЗРАЖДАНЕ. Народният представител Искрен Митев и народни представители от ВЪЗРАЖДАНЕ разменят реплики помежду си.)

Колеги, моля Ви за сдържаност. (Реплики от народния представител Цончо Ганев към народния представител Искрен Митев.)

Господин Ганев, господин Ганев… (Смях.)

ЦОНЧО ГАНЕВ (ВЪЗРАЖДАНЕ, от място): Извинявам се.

ПРЕДСЕДАТЕЛ РОСЕН ЖЕЛЯЗКОВ: Господин Петров, заповядайте.

ПЕТЪР ПЕТРОВ (ВЪЗРАЖДАНЕ): Дами и господа народни представители, по ред на репликиращите.

Уважаема госпожо Рангелова, мотивите, които са описани от вносителите – да Ви кажа само, че двама от вносителите с месеци и с години не влизаха на пленарни заседания, още по-малко на заседания на комисии, но сега са се загрижили за спазването на Правилника и за неговото усъвършенстване.

По отношение на мотивите, те нямат нищо общо с реалността. Там беше написано, че Комисията не се била събирала, не заседавала, нямало кворум, сменяли се приоритетите, забележете. Приоритетите винаги за били в интерес на българската държава и така трябва да бъде.

Тъй като вносителите имат съвсем други приоритети и им се налага да защитават така наречените евро-атлантически ценности, които … аз такъв списък не съм виждал, им се налага да ги защитават, за да ги изкарат от едни списъци, например списъка „Магнитски“, или пък други да не ги вкарат в тия списъци официално, ако не са ги вкарали неофициално, без да ни съобщят. Затова тези вносители са описали тези мотиви. Ако това са им евро-атлантическите ценности, ние не ги щем. Нека действията им, госпожо Рангелова, бъдат съдени впоследствие и ние ще се погрижим за това, когато му дойде времето.

На следващо място, господин Зафиров, благодаря за репликата. Само едно нещо държа да Ви кажа – в петък излязоха по медиите и господин Кирил Петков, и господин Делян Пеевски, те обосноваха необходимостта от внасянето на това проекторешение, че ВЪЗРАЖДАНЕ била проблемът, че сме били проруска партия. Така се обосноваха, затова сега изказването ми е в тази насока.

Факт е, че когато премахнем паритетността, когато премахнем ротационното председателство, което ще повторя, че е от Четиридесет и шестото народно събрание, от юли 2021 г. насам, цялата опозиция ще пострада. Факт! Не го оспорвам.

Държа да Ви кажа още нещо, има една много хубава българска поговорка: „Когато гори плевнята на съседа, е хубаво да погледнем и нашата къща.“, защото, когато махат председателя, премахват паритетността, редно е да се замислим дали утре няма да премахнат и членовете на опозицията, щом казвате за опозицията, въобще от участие в тази комисия. Не просто да им ограничават информация, моля Ви се, такава чак информация, която да се налага да бъде ограничавана, в тази комисия не мисля, че има. Това не е все пак шпионски сериал. Хубаво е да помислим за посоката, която сглобката следва – ГЕРБ, ПП и ДПС, в момента, за да ограничават инструментите на опозицията да работи в парламента. Ето това е много големият проблем.

По отношение на последната реплика, и с това приключвам – господин Митев, не можах да разбера в каква посока беше Вашата реплика. Мисля, че преди да излизате за реплика, Вие би трябвало да обясните как точно правите едни изгодни имотни сделки.

Аз споделям ентусиазма на Вашия премиер, който приветства новината, че ще имаме изкуствен интелект, работещ на български език. Аз даже попитах изкуствения интелект за: „Асен Василев и Даниел Лорер са извършвали сделки с недвижими имоти. Какво трябва да направят при евентуални последващи други имотни сделки, за да не ги разследват за данъчни измами?“ Имам и отговор от изкуствения интелект, ако искате, господин Митев, мога да Ви дам отговора – той в пет стъпки ми описва какво трябва да направят двамата господа, за да не ги разследват за имотни измами. Ако искате, ще Ви дам отговора, за да пестим поне парламентарно време от тази трибуна.