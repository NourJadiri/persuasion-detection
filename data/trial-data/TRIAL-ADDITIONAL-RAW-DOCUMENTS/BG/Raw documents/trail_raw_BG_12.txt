ГЕОРГИ СВИЛЕНСКИ (БСП за България): Благодаря.

Уважаеми господин Председател, уважаеми колеги народни представители! Ясно е, че по мотивите на двата проекта за решение няма смисъл да се изказваме, тъй като колегите от ВЪЗРАЖДАНЕ, а и други колеги, които се изказаха, обясниха колко са несъстоятелни.

Важно е обаче да видим политически защо се стига до тези проекти за решение, какво кара управляващите да пристъпват към тези мерки и съответно как пленарната зала ще гласува.

По проекта на колегите от „Има Такъв Народ“, какво по-нормално решение, уважаеми колеги, очаквате да бъде внесено от това желание на група народни представители в работата на Народното събрание да участват народни представители? А работата на Народното събрание, както всички знаем, е тук – в пленарната зала, в парламентарните комисии, и връзки с избирателите.

Една парламентарна група, която е 10, 11 или 12 човека, как може да покрие 26 комисии? Хайде някой математик да изчисли как може колегите, в случая от групата на „Има Такъв Народ“, а винаги в българския парламент има и ще има такива групи – без значение от коя страна на залата, нямат право да участват в пет или шест комисии от 26, с нито един представител – не с един, с нито един! Тоест, те са лишени да участват, да вземат участие някъде в 25 – 30% от парламентарната дейност.

И аз апелирам към залата. Наистина ако в Правната комисия не са осъзнали как са гласували или нещо са бързали, пленарната зала да подкрепи това предложение, тъй като то няма нито финансова тежест за парламента, а просто ще допринесе за по-добра работа на комисията, за по-голям експертен потенциал в съответните комисии, където не могат да бъдат попълнени.

По второто предложение. Учудващо е, че в пленарната зала отново ги няма вносителите. Няма нито един от вносителите, на който да задам въпрос по мотивите. И стана господин Митев, а и господин Божанков, които казаха истинските причини – заради поведението на народни представители. Защото парламентарната група на ВЪЗРАЖДАНЕ се е държала според тях неприлично, други парламентарни групи имали други виждания за геополитиката.

Уважаеми колеги народни представители, в 21 век сме, демокрация, Европа, евро-атлантически ценности! И Вие искате по признак идеология, мислене, начин на изказване да лишавате парламентарни групи от участието в ръководство или от участие, защото днес казвате: „Махаме председателите.“ Добре, имате право, имате 160 и няколко народни представители, утре ще ги извадите от комисии, вдругиден ще забраните да влизат в пленарната зала. Също може – народни представители отвънка при медиите! Защото така сте решили. Замислете се и спрете се!

Парламентът е за това – тук да се работи, да се говори, да се споделят леви, десни, центристки, либерални, всякакви идеологии, но да се говори и да се чуваме, а не да се наказваме със силата на мнозинството. Винаги имате мнозинство в Комисията като мнозинство и в това е смисълът на парламентаризма. Може да промените и дневен ред, може да преместите точки, може да вкарате нова точка, ако председателят не е вкарал тази, която искате. Всеки, който работи в парламентарните комисии, знае как работят те. И не Ви пречи председателят. И не Ви пречи паритетността, защото тази комисия винаги така е работила, така както работи и по конституционните въпроси.

И е хубаво повече комисии, особено такива контролни, както каза господин Зафиров, да бъдат в управлението им – да има представители на опозицията. Не за друго, това е знак към обществото. Опозицията няма представители нито на ниво председател, нито на ниво заместник-председател. Така сте решили, така ще бъде. Но помислете отвън как изглеждате! Сега ще премахнете и тази комисия. Това нещо беше така единствено по времето на Борисов. (Реплика от ВЪЗРАЖДАНЕ.)

Точно така – когато беше господин Лазаров дълго време председател на тази комисия.

Колеги от „Продължаваме Промяната“, когато казваме, че връщате модела Борисов и модела ГЕРБ, това имаме предвид. Ето, днес връщате една стъпка от модела Борисов. В последните три-четири парламента това не беше така, беше една стъпка напред в развитието на демокрацията. Сега давате стъпка назад с Вашите гласове. Ще предложите когото искате, ще управлявате както искате, но повярвайте ми: грешите! Грешите ден по ден, всеки ден. Не знам кой Ви е втълпил в главите, че днес, като кажете 20 пъти „Путин“, „Кремъл“ и „Русия“ и като ги наречете проруска партия, и те ще станат много черни, а Вие ще станете много бели? И хората не виждат доходите си, не виждат цените. Не, това няма да Ви спаси.

И Ви призовах. До едно време Ви ги броих – по 30 – 40 пъти на ден всеки от Вас излизаше и започваше с „проруски“, „пропутински“ и с проеди-какви си някакви, това ли Ви е в главите? Това ли Ви набиват Вашите учители, обучители и не знам какви?

Слезте на земята, приземете се в България! Вие сте български народни представители и управлявайте така, че да Ви запомнят с добро. Това, което правите днес, е грешка и ще го усетите много скоро, само на европейските избори като за начало. Благодаря Ви.

ПРЕДСЕДАТЕЛ РОСЕН ЖЕЛЯЗКОВ: Има ли реплика?

Господин Дренчев.

НИКОЛАЙ ДРЕНЧЕВ (ВЪЗРАЖДАНЕ): Господин Свиленски, почти съм съгласен с Вас. Не съм съгласен само с едно.

Вие казахте, обръщайки се към ПП-ДБ: „Вие връщате модела Борисов, Вие връщате модела Пеевски.“ Не, те не го връщат. Те са моделът Борисов, те са моделът Пеевски. Те са възкресението на тези два порочни модела, заради които трамбовахме 100 дни 100-хилядно множество по улиците, по жълтите павета на София.

И наистина нямам никаква идея как техните избиратели не го виждат и какво биха им казали по въпроса, ако видят своите избраници с очите, с които ние ги виждаме днес, а и не само днес тук.

Така че, господин Свиленски, не съм съгласен с това – не го връщат, отдавна са го върнали. Те са еманация на този модел. Благодаря.

ПРЕДСЕДАТЕЛ РОСЕН ЖЕЛЯЗКОВ: Има ли друга реплика?

Желаете ли дуплика?

Заповядайте.

ГЕОРГИ СВИЛЕНСКИ (БСП за България): Благодаря, господин Председател.

Уважаеми колеги! Уважаеми господин Дренчев, не, аз много осъзнато казвам, че връщат модела и че те не са част от модела. Защото те няма как, няма кой да ги допусне да бъдат част от модела на ГЕРБ. Но те поддържат този модел, те му дават живителната сила – 63 народни представители. Те няма да бъдат допуснати до този модел, те само ще обслужват този модел и винаги ще бъдат отстрани, никога няма да бъдат в центъра на този модел. Докато се усетят, разбира се. Но кога ще стане това, божа работа.

ПРЕДСЕДАТЕЛ РОСЕН ЖЕЛЯЗКОВ: Господин Чорбов – за изказване.

