ЯВОР БОЖАНКОВ (ПП-ДБ): Уважаеми господин Председател, уважаеми господин Дренчев! Мотивите да не подкрепим, как да кажа, то не е Вашата кандидатура, а да вземем това решение, което, естествено, Ви отстранява от тази комисия, се разделят на две. За мен има и персонален мотив. Няма да се спирам на въпроса Вашата фирма какво дължи на държавата – това морално ли е, не е ли етично, това Вие си го знаете, но Вие сте човек, който казва, че съжалява, че Путин не е направил блицкриг в Украйна. Как ще поверим Комисията, и то точно за контрол над службите, на човек с подобно отношение към държава, която е обявила България за неприятелска страна, и то в момент, когато се води война? Какъв сигнал ще бъде това към партньорите ни в Европа, в НАТО, в съюзите, в които членуваме? Нали може да си представите как може да го допуснем – тук е персоналният момент, политическият. ВЪЗРАЖДАНЕ – партия, която тя и нейни симпатизанти неведнъж са повдигали въпроса за излизане от НАТО, за какво ли не – как може да се има доверие на политическа сила, излъчила такъв представител? (Шум и реплики от ВЪЗРАЖДАНЕ. Реплика от народния представител Костадин Костадинов.)

Мотивите да не подкрепим са повече от изчерпателни – и персонални, и политически. Сходни, между другото, бяха, когато председателят на проруската партия ВЪЗРАЖДАНЕ беше председател на Комисията за българите в чужбина – протести на български общности. Той сам е казвал, че има черен печат за влизане в Украйна и същият човек иска да е председател на тази комисия. Слава богу, това вече не е така. Няма да бъде и за Комисията за контрол на специалните служби. Естествено, това е най-нормалното нещо. (Шум и реплики от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: Трета реплика?

Трета реплика – господин Костадинов. (Шум и реплики от ВЪЗРАЖДАНЕ.)

КОСТАДИН КОСТАДИНОВ (ВЪЗРАЖДАНЕ): Господин Дренчев, Вие казахте нещо, което, разбира се, тук залата пропусна покрай ушите си, макар че то не е новина. Казахте, че управляващите – аз поне така го разбрах, имат контрол върху трафика на хора, контрабандни канали. Бихте ли разгърнали малко повече? Защото аз започвам да си мисля, че всъщност това е истинската причина. Може би имате някакъв за тях нездрав интерес по отношение на каналите, които контролират по границата. Защото ние виждаме, че тези хора не се свенят дори да извършват убийства. Аз затова се притеснявам за Рашков, честно казано. (Реплика от ВЪЗРАЖДАНЕ: „И ние.“)

Защото го няма! Не знам, дано да е добре човекът. В тяхната група ставащ ужасяващи неща.

Така че бихте ли казали все пак според Вас дали това не е истинската причина и дали всъщност фактът, че човек, който не е контролиран от управляващите, ще има достъп до документи, които може би ще показват, че каналите, както казахте Вие – за трафик на хора и за контрабанда през границата, на практика се контролират от управляващата тройна коалиция ПП-ДБ, ДПС и ГЕРБ?

ПРЕДСЕДАТЕЛ РОСЕН ЖЕЛЯЗКОВ: За дуплика.

НИКОЛАЙ ДРЕНЧЕВ (ВЪЗРАЖДАНЕ): Благодаря за репликите.

Поред. Господин Петров, наистина изключително неприятно е това, че твърде много – не само в пленарната зала, но и в комисия се гласува не по съвест, не на база на тежестта на аргументите, не на база на някаква далновидност, урбулешката, така, както е казало посолството наистина, както излиза от този запис, както е в сглобката партийната дисциплина и така нататък, в това число и до някакви такива изключително нелепи както в конкретния случай – от едно хрумване, или поне така беше представено в петък следобед на единия от сглобкаджиите, се задвижи цялата процедура. Наистина безкрайно неприятно и наистина чест и почитания за господин Рашков, който остана встрани от общия канон и по отношение на гласуването за Конституцията, и по отношение сега на гласуването в Комисията по правни въпроси.

Господин Божанков, за съжаление, няма как да Ви обясня какво е блицкриг. Ще трябва да служите няколко години в армията, за да разберете. Основният въпрос е, че в една мълниеносна война биха загинали много по-малко хора. Ако Вие твърдите това, че аз искам да загинат – най-добре да не загиват хора, или да загиват максимално малко хора, ако Вие считате, че това е укоримо и че трябва да загинат колкото се може повече хора, както виждате, точно Вашето нещо се случва и бавно се обезкървява Украйна. И тя ще бъде доведена наистина до много тежки последици именно благодарение на това поощряване да се водят бойни действия до последния украинец, което е много тежко и много гибелно, и аз със свито сърце наблюдавам и се надявам такова нещо да не се случи на моята родина.

По отношение на третата реплика. Господин Костадинов, Вие сте участвали в съвети при президента по национална сигурност, знаете, че Народното събрание не може да укаже на комисиите за сигурност как да работят. Това нещо го указва само Министерският съвет. Но ние можем да следим работата и да задаваме насочващи въпроси.

Без съмнение изключително методично всички зони на корупция се овладяват. Когато започнаха да пристигат украински бежанци, преди да дойдат украинските бежанци, дойде украинската мафия, която зае своите позиции в цялата област – от наркотрафик, имотни измами и каквото друго се сетите. Огромен проблем на службите бяха украинците, но по-точно украинската мафия, която пристигна преди.

По същия начин проблем е и трафикът през границата. Знаете, че не се вземат никакви мерки, за да се пресече този трафик.

Проблем са и корупцията по граничните пунктове, и трафикът на стоки, и трафикът на антики. Има много неща, за които могат да се зададат правилните въпроси, и когато откритията на службите са заметени под килима – да излязат наяве именно през Комисията, и аз се надявам, че това можем да го направим дори и без да имаме председателското място. (Ръкопляскания от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: Господин Свиленски – за изказване.