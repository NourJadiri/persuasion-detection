ПРЕДСЕДАТЕЛ РОСЕН ЖЕЛЯЗКОВ: Господин Балабанов.

СТАНИСЛАВ БАЛАБАНОВ (ИТН): Господин Председател, благодаря Ви.

Беше време през 2020 г. на протести, гражданска енергия, пълни площади. Срещу кого? Срещу един човек тук в залата и срещу модела на управление в последните години. Толкова млади хора на площада бяха всеки ден в продължение на не знам колко, на една година почти, с идеята наистина за промяна и за промяна на модела. Преждеговорившият и той беше на този площад, господин Председател. Я да видим какво каза през 2020 г. той? (Пуска магнетофонен запис на микрофона: „Това управление в такава държава не заслужават никога повече да продължат да управляват. Нужни са големи промени. Смятам, че всички с общи усилия от днес нататък може да ги направим, защото е ясно, че така не може да продължава.)

Та, господин Председател, вярно е, така не можеше да продължава и затова хората протестираха. И въпросният беше на площада, и той протестираше.

Преди малко ни нарече „властелини на референдумите“. Спомням си във Велико Търново как в препълнената зала със студенти той лазеше на колене и се молеше да бъде част от референдума на господин Трифонов и на нашия екип. (Смях и възгласи: „Ааа!“ от ВЪЗРАЖДАНЕ и ИТН.)

Не му се получи тогава и за щастие не му се е получило, защото видяхме политическата му кариера как премина в последните години.

Господин Божанков, къде си, че не те виждам? Да, видях те.

И сега с огромен кеф те наблюдавам как се гърчиш в защитата на модела на управление. Не в защитата на някой кандидат, не в защитата на Десислава Атанасова. Гърчиш се в защита на модела на управление ГЕРБ, който не се е променил… А, нещо се промени в този модел – ти вече гласуваш за него. Благодаря ти. (Ръкопляскания от ВЪЗРАЖДАНЕ и ИТН.)

ПРЕДСЕДАТЕЛ РОСЕН ЖЕЛЯЗКОВ: Реплика има господин Митев – от друга политическа сила.

ИСКРЕН МИТЕВ (ПП-ДБ): Уважаеми господин Председател, уважаеми колеги! Уважаеми господин Божанков, не съм изцяло съгласен с Вас в нещо, което казахте, и то е: „проруската партия ВЪЗРАЖДАНЕ“. Вижте сега, господин Божанков, ще Ви направя един цитат: „С лека ръка фашистите евроатлантици“ – и така нататък продължава цитатът.

ЦОНЧО ГАНЕВ (ВЪЗРАЖДАНЕ, от място): Я пак!

ИСКРЕН МИТЕВ: Това е цитат от Мария Захарова, която е директно представител на руската държава. Това не е просто проруска партия, това са директно думите на Кремъл, изречени от тази трибуна. Това правят ВЪЗРАЖДАНЕ, господин Божанков. Така че, когато кажете проруска партия, това не е достатъчно ясно. Това са буквално представители – явно платени или по някакъв начин накарани да идват и да изразяват позицията на руската държава и на Кремъл от трибуната, така че, моля Ви се, когато ги адресирате, адресирайте ги правилно. (Реплики от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: Дуплика – господин Божанков.

ЦОНЧО ГАНЕВ (ВЪЗРАЖДАНЕ, от място): Свали микрофона, защото ти е висок.

ЯВОР БОЖАНКОВ (ПП-ДБ): Благодаря на господин Митев за репликата. Благодаря и на предните репликиращи.

На господин Балабанов ще кажа – сега може да прозвучи грубо, но наистина е вдигнал температура. Вие трябва да се срамувате от тази среща във Великотърновския университет. На нея аз като студент разказах как се противопоставих на един преподавател, който продаваше учебници директно от багажника на колата си на студенти. И това целият университет го знае. Този човек беше дисциплинарно наказан. Вие тогава увлякохте много хора с гражданска инициатива, която удавихте после и заявихте в залата: „Ние партия няма да правим.“ Зададоха Ви въпрос: „Ще правите ли политическа партия?“ Вие казахте: „Не. Ние партия няма да правим.“ Така че трябва да се срамувате страшно много от това, което тогава говорехте, и после направихте. Един лев субсидия?! Много хора гласуваха за това, осем лева в момента си взимате.

На колежката от ВЪЗРАЖДАНЕ. Пет часа, близо пет астрономически часа сериозен дебат в Правната комисия – преподаватели от Софийския университет, председателят на БНБ… (Реплика от ВЪЗРАЖДАНЕ: „Ти къде беше?“)

ЦОНЧО ГАНЕВ (ВЪЗРАЖДАНЕ, от място): Пак лъжеш. Лъжеш! Лъжеш!

ЯВОР БОЖАНКОВ: Шефът на БНБ Ви каза, че този въпрос е противозаконен. Той не може да бъде допуснат. Той е риск за финансовата стабилност на държавата. Всички Ви обясниха с часове защо този референдум е недопустим. Ако на мен нямате доверие, добре, поне на преподавателите в Софийския университет, поне на тези хора от финансовия сектор, които са с доказан авторитет, за пет часа дебат, защото твърдите, че моето отношение е несериозно.

Аз направих тогава изказване по същество, което, между другото, имах право и заснемах с телефона си по време на изказването. Народен представител от ВЪЗРАЖДАНЕ стана и ми взе телефона и тръгна да бяга с него. Ако говорите кой е правил циркове и кой е провалял всеки дебат, това е тяхното отношение. Това е проруската партия ВЪЗРАЖДАНЕ. (Ръкопляскания от ПП-ДБ, реплики от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: Уважаеми колеги, след този рунд на говорене на общи приказки закривам разискванията.

СВЕТОСЛАВ БАЛАБАНОВ (ИТН, от място): Лично обяснение!

ПРЕДСЕДАТЕЛ РОСЕН ЖЕЛЯЗКОВ: Ще Ви дам лично обяснение след гласуването.

