АНДРЕЙ ЧОРБАНОВ (ИТН): Благодаря Ви, госпожо Председател.

Уважаеми дами и господа народни представители! Законът има благовидна идея – да регулира цената на лекарствените средства, закупувани от Касата на цени, които са реалистични, близо до реалните, а не спекулативни. Като че ли с това се изчерпва целият позитивизъм, защото методите и начините, по които това ще бъде регулирано, всъщност няма да сработят. 

Ще обясня накратко защо това е така. Какво представлява среднопретеглена стойност цената, на която Касата ще плаща тези лекарства? Всъщност Законът не го дефинира какво е тази среднопретеглена стойност. Това ще бъде дефинирано в наредба, която ще определи механизма, по който да се определи тази цена, затова в Закона са вкарани термини, като критерии, условия и така нататък. Но ние всъщност не знаем кой ще е механизмът, с който това ще бъде направено. От дебата в Комисията разбрах, че има предложение, което да дефинира по някакъв начин как ще бъде извършено това изчисление.

А какво ще бъде то? Ако имаме десет цени, на които Касата е плащала в последните шест месеца, то при изчисляването на среднопретеглената стойност чисто статистически ще бъдат махнати екстремните – най-високата и най-ниската стойност. Да, но какво не се отчита? Най-нископлатената стойност може би е реалната. Ако едно лекарство струва пет лева и е купено от болница за пет лева, то най-вероятно струва пет лева. Не влизат, разбира се, в това изчисление даренията, които са с нулева стойност. Въпросът, който възниква, е защо другите болници не могат да купят лекарство на пет лева?

Втори обаче много по-важен въпрос е липсата на тежест на всяка отделна цена. Ако петдесет болници са го купили на пет лева, петдесет други са го купили на петдесет лева и една болница го е купила на петстотин лева, то, махайки крайните екстремни стойности от пет лева и петстотин лева, ще остане нереално високата цена от петдесет лева, без да се отчита тежестта на всяка една от тези стойности, без да се отчита, че всяка една стойност, на която е закупувано лекарството и е плащано от Здравната каса, може да бъде масово, може да бъде много по-логично и много по-правилно отчетено.

Всеки, който се занимава със статистика, особено касаеща медицински изделия, защото темата е медицинска, но статистиката е математика и изобщо не касае медицинския момент, знае, че използвайки различни статистически методи, Вие можете да получите какъвто искате резултат. Някой от тях екстремално краен, изкривен от реалността, която всъщност ще бъде пред нас. Така че по този начин, с този закон, с тази поправка в Закона се отваря рамка, при която може отново съвсем законно Касата да плаща лекарства на цени, които са драстично завишени, и то абсолютно законно, премахвайки в тази среднопретеглена стойност екстремните най-висока и най-ниска. Отново ще повторя – най-ниската обикновено е реалистична цена на тази, на която може да се купи.

Разбира се, за да бъде градивна критиката – как може да се направи това нещо, как може да се поправи? Естествено, че централизираната обществена поръчка, правена от държавата и от Министерството, е едното решение. Чуваме, че това не работи, защото постоянно се обжалват тези обществени поръчки и  проведените конкурси. Обжалват се, защото са лошо направени и лошо организирани. Дали пък това не е целта – те да бъдат обжалвани?! Тъй като тази система не работи, ние гласуваме странни закони, за да намерим някакъв механизъм, с който Касата да плаща реалистична цена за тези лекарства.

Доцент Иванов, вчера, без да искам, чух един разговор в коридора, но понеже говорехте с доцент Тонев, някак си реших да не се включвам – защо Здравната каса не трябва да плаща цени на частни болници и темата дали частните болници трябва да правят обществени поръчки. В света това е решено по много лесен начин – има много здравни каси. Когато има няколко, а не една здравна каса, всяка болница избира с коя здравна каса да работи и на какви цени да плаща лекарствата, но пък и всеки гражданин избира къде да се осигурява, в коя здравна каса ще бъде осигурен и какви суми да плаща в тази здравна каса.

Животът не е справедлив – едни хора имат по-високи доходи, други – по-ниски, и те избират начина и формата, по които трябва да се изплаща всичко, без, разбира се, да се нарушава по какъвто и да е начин общественият интерес.

Преди да завърша, ще помоля, госпожо Председател, всеки, който се изказва, защото темата е цени на лекарствени средства, моля да декларира липса на конфликт на интереси по тази тема. Благодаря Ви. 

ПРЕДСЕДАТЕЛ РОСИЦА КИРОВА: Благодаря Ви, господин Чорбанов.

Имате думата, господин Йорданов, за реплика.

ТОШКО ЙОРДАНОВ (ИТН): Благодаря, госпожо Председател.

Колегата се казва Чорбàнов.

ПРЕДСЕДАТЕЛ РОСИЦА КИРОВА: Аз се поправих, господин Йорданов.

ТОШКО ЙОРДАНОВ: Да, хубаво е да е за последен път, иначе ще е госпожо Кирòва, нали, извинявайте, Кирова. 

ПРЕДСЕДАТЕЛ РОСИЦА КИРОВА: Няма абсолютно никакъв проблем.

Заповядайте с изказването.

ТОШКО ЙОРДАНОВ: Чорбанов  за последен път –  стискаме си ръцете и се разбираме.

Господин Чорбанов, за Здравната каса сте абсолютно прав – че по света има няколко здравни каси. Само да Ви припомня, че българската Здравна каса има и председател, и зам.-председател, които си подадоха оставките, но продължават да изпълняват тази дейност. Осем милиарда в Здравната каса! ГЕРБ и ПП разиграха един жалък театър: Вашият е грозен, Вашият е по-грозен, като истината е, че и двамата са грозни и не стават за тази работа. Грозен в кавички е метафорично, че са изключително компромисни като морал и всичко, каквото се сетите. След този весел театър, който изиграха, не гледам да са предложили нови хора и си делкат осем милиарда щастливо. 

И да, декларирам, че нямам конфликт на интереси и не продавам лекарства, но се надявам по-нататък в Закона, като дойде един да се изказва за електронизацията, да каже, че няма конфликт на интереси.

ПРЕДСЕДАТЕЛ РОСИЦА КИРОВА: Има ли желаещи за втора реплика? 

Заповядайте, имате думата, господин Божанов.

БОЖИДАР БОЖАНОВ (ПП-ДБ): Благодаря Ви. 

Към професор Чорбанов. Действително целта е да се изключат граничните случаи, да се изключат, извинявам се за небългарската дума, аутлайери. Знаете, може да се сметне колко е стандартното отклонение. 

По време на работната група бях с Exel и смятах стандартни отклонения, така че действително да изключим тези стойности, които са прекалено високи, а пък от ниската страна това ще са нулите, защото в някои случаи Касата плаща нула, като по този начин да постигнем реалното им разпределение, което да не бъде повлияно от тези странно високи цени.

Това изцяло е целта. В наредбата това ще бъде уредено. Тя също ще бъде на обществено обсъждане и ще можем да видим приложени ли са статистиката и математиката, както трябва. Благодаря Ви. 

ПРЕДСЕДАТЕЛ РОСИЦА КИРОВА: Благодаря Ви, господин Божанов.

Трета реплика – заповядайте, имате думата, господин Георгиев.

ГЕОРГИ ГЕОРГИЕВ (ВЪЗРАЖДАНЕ): Благодаря Ви, госпожо Председател. 

Господин Чорбанов, Вие казахте, че тук става въпрос за математика, а не за медицина. Когато говорим за статистика и средни стойности и тук се обяснява: ще махнем нулите, тоест ще махнат това, което може да свали цената, ще махнат и най-голямата стойност. Ама най-голямата стойност, ако е 150 лв. примерно, а пък от другата страна имаме 10 лв., следващата стойност след 150, ако е 149,99, тя остава. Значи, средната цена пак ще е много висока.

Така че искам да обясните и това нещо. Благодаря Ви. 

ПРЕДСЕДАТЕЛ РОСИЦА КИРОВА: Благодаря за третата реплика.

Имате думата за дуплика, господин Чорбанов.

АНДРЕЙ ЧОРБАНОВ (ИТН): Благодаря Ви, госпожо Председател. 

Всъщност, уважаеми колеги, в това се крие цялата проблема. Наредбата е пожелателна и ние всъщност, господин Божанов, няма да знаем как изглежда тази наредба, гласувайки Закона. Чрез наредбата може да се манипулира Законът.

Да, действително, Вие ни обещавате, че ще махнете нулевите стойности, които са най-вече ударение, затова Касата не плаща, но дали ще бъде така в наредбата?! Кой ще ни гарантира, че наредбата ще бъде изцяло в духа на Закона и ще спази идеята на този закон да се закупуват лекарствени средства на реални цени?! Хайде, да кажем реалистични?!

Всеки ден получаваме сигнали от граждани и организации за наредби, които изопачават закона, наредби, които са направени въпреки закона. И ние трябва да викаме министрите и съответните длъжностни лица да ни обясняват защо са написали наредба, която изопачава закона, изкривява го, заобикаля го и там, каквото искате. 

Именно това са ни притесненията – че гласувайки този закон, не знаейки как ще изглежда наредбата, ще се получи едно такова недоразумение. Може би в крайна сметка това ще бъде идеята, както се коментира – да се гласува закон, който да отвори рамка, позволяваща такива манипулации. 

И да, среднопретеглената стойност, отново казвам, мога да Ви покажа – аз работя с призми най-вече с този прекрасен софтуер, да Ви покажа как може да се манипулира и да се движи тази среднопретеглена стойност в зависимост от базовите условия, които ще поставим.

И да завърша, господин Йорданов, конфликт на интереси е не само да продавате лекарства, но и да имате акции в лекарствени фирми. Благодаря Ви. 

ПРЕДСЕДАТЕЛ РОСИЦА КИРОВА: Благодаря за дупликата, господин Чорбанов.

