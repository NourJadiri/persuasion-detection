ГЕОРГИ СВИЛЕНСКИ (БСП за България): Благодаря.

Уважаеми господин Председател, уважаеми колеги народни представители! Длъжен съм, тъй като участвах в Председателския съвет, в интерес на истината и за да влезе в стенограмата – никакви договорки не са се случили между участниците в Председателския съвет. Единствено имаше молба от председателя да се спазва добрият тон в залата, което считам за нормално, и да няма лични обиди. Никой от парламентарно представените участници в Председателския съвет не е поемал никакви ангажименти за такова нещо. Имаше призив от председателя, пак казвам – което го считам за нормално. В такива моменти трябва да се държим коректно, възпитано и на нивото, на което са ни изпратили нашите избиратели в тази зала.

Така или иначе съм взел думата, искам да кажа и позицията на БСП по въпроса. Както знаете всички, ние от самото начало, от самото стартиране на тази процедура и начина, по който беше проведена, БСП е категорично против. Ние участвахме в дебата, казахме си нашите аргументи по двете кандидатури, днес няма да ги повтаряме отново. Ще гласуваме против освобождаването на госпожа Атанасова, защото считаме, че тя е ярка политическа кандидатура, пратена в Конституционния съд, и това ни дава основание да гласуваме против освобождаването ѝ като народен представител и да продължи да изпълнява задълженията си като такъв.

Уважаеми колеги, призовавам Ви наистина в оставащата дискусия да подходим прагматично, да говорим по темата за освобождаване, а не да връщаме дискусията от петък, която така или иначе се проведе.

Господин Биков, Вашето изказване беше за петък. Разбирам неудобството, в което изпадна парламентарната група – нито един член да не излезе от тази трибуна и да защити госпожа Атанасова, но днес вече е късно. Днес няма как да изтриете онова, което нанесохте на Вашата бивша председателка, а именно нито един да не излезе и да я защити и я оставихте на справедливите и коректни критики, поставени от опозицията. Благодаря Ви.

ПРЕДСЕДАТЕЛ РОСЕН ЖЕЛЯЗКОВ: Има ли реплика? Няма.

Друго изказване има ли?

ЯВОР БОЖАНКОВ (ПП-ДБ): Благодаря.

Уважаеми господин Председател, уважаеми колеги! Трябва да бъдат уважени призивите да се придържаме по темата, но и да си признаем, че нито едно изказване не беше по темата и господин Председател, не сте прекъснали нито представителите на ВЪЗРАЖДАНЕ, нито на „Има Такъв Народ“, така че ще ми позволите няколко думи и по това, което те говореха.

Тук се прави един опит да се внуши, че Конституционният съд щял да вземе някакво решение, защото някой щял да отиде там. Не. Тези решения са колективни, трябва да има мнозинство и няма как един човек да промени решението на Конституционния съд. Това е опит да се посрещне едно предвидимо поражение, защото проруската партия ВЪЗРАЖДАНЕ казаха: ние имаме информация, че Конституционният съд…

Ами, колеги, тази информация има всеки един човек в залата, и аз я имам, всеки един средноинтелигентен човек в България я има, защото този референдум е противозаконен и противоконституционен. Лично шефът на Българската народна банка Ви каза в Комисията по правни въпроси, че Валутният борд ще падне, ако зададете въпрос за единствена официална валута. Няма такъв термин в законодателството. Той е и противозаконен, и противоконституционен. Естествено е, че всеки може да го предвиди това и е едно явно поражение. Вие се опитвате да се отървете от него.

Между другото, сте седнали много добре до „Има Такъв Народ“ – другите властелини на референдумите, които използваха референдума с популистки цели, за да влязат в парламента. Те в момента си взимат цялата субсидия от осем лева. Не едно левче, а осем лева! И ВЪЗРАЖДАНЕ го използваха по същия начин за кампания. Естествено, че той ще бъде отхвърлен най-вероятно.

По същия начин ВЪЗРАЖДАНЕ девалвираха най-демократичния инструмент в държавата. Говориха, господин Председател, не ги прекъснахте за това изказване, но и една своеобразна процедура към Вас. За Холокоста, за Народния съд, това са хора, които системно използват антисемитска реторика, системно използват език на омразата,…

ЦОНЧО ГАНЕВ (ВЪЗРАЖДАНЕ, от място): Сериозно ли бе? Кога е било това?

ЯВОР БОЖАНКОВ: …системно използват антиевропейския език. Това са хора, които, между другото, техният референдум го използваха, за да атакуват Европа, и сега същите хора ще се наредят да взимат европейски заплати. Само гледайте. Аз не изключвам вероятността лично Костадинов – лидерът на ВЪЗРАЖДАНЕ, първи да се нареди за заплата за Брюксел и това ще бъде страхотна комедия.

ПЕТЪР ПЕТРОВ (ВЪЗРАЖДАНЕ, от място): Това по темата ли е? Къде ще се наредиш ти?

ЯВОР БОЖАНКОВ: И накрая завършвам, господин Председател, уважаеми колеги! Казаха от антиевропейската партия ВЪЗРАЖДАНЕ: те нямало да позволят това да се случи. Досега нямаше да позволят правителство да има, нямаше да позволят много неща. Всяко нещо, което нямаше да позволят, то се случи. Имам едно нещо да Ви кажа, колеги. Така ще се държите там, където сте спечелили избори – в село Попинци, не в българския парламент. (Възглас „Браво!“, ръкопляскания от ПП-ДБ, реплики от ВЪЗРАЖДАНЕ.)

ПРЕДСЕДАТЕЛ РОСЕН ЖЕЛЯЗКОВ: За изказване или за реплика?

Заповядайте за реплика.

ЦВЕТА РАНГЕЛОВА (ВЪЗРАЖДАНЕ): Благодаря Ви, господин Председател.

Господин Божанков, репликата ми е към Вас…

Не Ви виждам. А, видях Ви.

Това, което изложихте, или по-скоро това, което изсипахте така на ангро (реплика от ВЪЗРАЖДАНЕ: „Алангро!“), мотивите по конституционното дело ли са? Вие ги знаете вече, тъй като изключително подробно разяснихте с какви мотиви Конституционният съд ще отхвърли искането на ВЪЗРАЖДАНЕ срещу решението за референдума. Това е първият ми въпрос към Вас по отношение на изказването Ви.

Вторият ми въпрос е: мога ли някой път да разчитам да излезете тук, тъй като Вие сте юрист по образование, неведнъж сте имали повод да го заявявате това в залата, да разчитам да излезете и да се изкажете компетентно по въпрос, който евентуално отговаря на Вашата квалификация, вместо да излизате и да сипете единствено изключително грозни обидни квалификации, да правите внушения от тази зала? Тоест Вие имате ли юридическо образование и ще участвате ли някой път компетентно с изказване, или всъщност ролята Ви в парламентарната група, към която се пришихте последните месеци, ще бъде само да развеселявате групата? Благодаря. (Ръкопляскания от ВЪЗРАЖДАНЕ.)

