КОСТАДИН КОСТАДИНОВ (ВЪЗРАЖДАНЕ): Честно казано, нямах намерение да се изказвам. И аз бях изненадан, когато председателят Желязков на Председателски съвет постави въпроса да няма изказвания, защото да не се напада личността на Атанасова. Никой от нас дори и не си е мислил нещо подобно. И аз няма да го направя, защото, за разлика от много хора тук и представители на отделни политически партии, ние от ВЪЗРАЖДАНЕ имаме чест и достойнство. Обаче въпросът е, че това, което чух преди малко, ме провокира много силно. Демокрация – господин Биков говори за демокрация, това не е демокрация, това е автокрация. Нали правим разликата? Самодържавие – на български преведено. Има един-двама човека, които си казват тука, държавата – това съм аз. Не, не са държавата те, държавата това е българският народ. Колкото и да е смазан, смачкан, унизен, включително унизен и поруган миналата седмица за пореден път, когато беше унизен и поруган Конституционният съд. Защото бяха изречени много лъжи от господин Биков в изказването – как много хора си били променили мнението за госпожа Атанасова, истината е, че много хора си затвърдиха мнението.

Аз мога да кажа две неща. Едното нещо беше, когато ѝ беше зададен изричен въпрос дали ще се отведе от дела, които са свързани с нейни гласувания тук, в Народното събрание. Тя каза: „Не, откъде накъде. Аз съм гласувала по толкова много законопроекти, че утре едва ли не няма да мога да работя в Конституционния съд.“ Иначе казано, давам един простичък пример – по референдума, който ние внесохме искане да се произнесе Конституционният съд за запазването на българския лев, дали решението, което беше взето тогава от тройната коалиция ПП-ДБ, ДПС и ГЕРБ, е конституционно, госпожа Атанасова, която е участвала в това гласуване, която има свое мнение, без значение дали е субективно, или обективно, ами тя ще гласува срещу нас, българите, тя ще гласува за унищожаването на политическата воля на 604 хиляди човека, като ще го обяви вече от името на конституционен съдия това решение. Това е все едно сега да осъдим някого на някакво наказание, след което този същият осъден престъпник да стане съдия, да си насрочи дело и да се самооправдае. Защото в крайна сметка ние жалим решение, което е внесено, което е взето като юридически факт от много хора, включително и госпожа Атанасова, и тя сега ще се произнесе по това дело. Това морално ли е? Естествено, че не е морално. Само че в България законът и моралът отдавна се разминават, плюс това ние не сме правова държава, както вече беше ясно подпечатано миналата седмица. Конституционен съд на практика вече нямаме, няма какво да се лъжем. И последната институция беше завладяна.

Ние имаме информация, между другото, вече – да го кажа съвсем официално, че така или иначе Конституционният съд ще поругае нашата жалба и ще вземе решение срещу тези 604 хиляди българи, което, разбира се, на нас ни отваря възможност вече оттам насетне за други последващи действия. Защото закононарушенията не трябва да се търпят и защото не трябва да забравяме, че ако тук някой си мисли, защото има 168 гласа в Народното събрание, че може да прави всичко и че така е законно – най-големите престъпления в историята са били законни, щото са подплатени със закони. И за Холокоста е така, и за Народния съд, който тука много хора са едва ли не издигнали в свое знаме да се борят с него – също, всичко е със закони. Защото по същата логика, ако слушаме думите на господин Биков, утре може да се приеме закон за убийства на опозиционните тука народни представители и така ще си го направят без никакъв проблем. Защо да не го направят?! 168 човека – демократично е, ще кажат, естествено, няма никакъв проблем!

Това, което се случва всъщност тук, е един позор. Позор и падение на българската държавност, на българското право, на българския закон – поругаване на всичко това, което е останало от нашата държава. И то не е изненадващо – миналата година ние всички слушахме записа на Кирил Петков и компания, в този запис те си казват ясно и категорично какво ще направят. В интерес на истината, си го изпълняват планомерно. Посолството действа много добре.

Така че това, което всъщност виждаме тук, не е демокрация, това е брутална автокрация. Това е поругаване на остатъците от българския парламентаризъм, унищожаване на правовия ред. Всяко едно престъпление вече може да бъде легитимирано с поправка в закона, никакъв проблем. Ама никакъв проблем! Ето, както каза и господин Ганев преди малко в своята реплика – Правилникът бил такъв, ама променяме Правилника! И ние всички сме наясно.

Сега призоваваме Радев да не отиде на заклеването на двамата нови конституционни съдии. Ами те вече започнаха да излизат разни бонзи от така наречената демократична фашистка общност, които обясняват: „Ама какво значение има дали ще бъде там?“ Това, че Плевнелиев вече веднъж го направи и това беше основание тогава да не се закълне съдия Марковска, няма никакво значение, то си било за тогава, то е изключение, то не е прецедент. Всъщност как ще бъдат прилагани законите, определят единствено и само управляващите. Ето защо, пак казвам, това не е демокрация.

Плюс това, ако примерно преценят и решат – нека да кажем все пак на българите да знаят как работи парламентарно добре смазаната машина на управляващите, те могат да променят Закона за Конституционния съд без никакъв проблем и просто да изхвърлят от там присъствието на президента. Имало там някакъв президент – ами вече го няма. Край! Както направиха и с промените в Конституцията. Апропо, промените в Конституцията, които са обжалвани и от нас, от обединената опозиция в лицето на ВЪЗРАЖДАНЕ и „Има Такъв Народ“, и от президента. Ами тя, Атанасова ще гласува срещу, то е ясно отсега. Тя ще гласува срещу нас. Морално ли е това? Не е морално. В никакъв случай! Но тя си го каза и беше избрана. И това би трябвало да промени мнението за нея?! Напротив, затвърди. Не за нея, тя е просто персонификация на ГЕРБ и на един модел на управление в последните години, в последните десетилетия или в последните 80 години.

Ако погледнете стенографските записи на Народното събрание примерно в годините между 1944 и 1948 г., когато се налага комунистическият ред в държавата и когато има борба между БКП и основната опозиционна сила тогава Земеделския народен съюз на Никола Петков – няма кой знае каква голяма разлика тогава, само че в ролята на тогавашните комунисти сега са така наречените демократи. Има толкова фрапиращи прилики, че ако погледнеш някои от изказванията на Петков, Борисов не се изказва в парламента, но на някои от тукашните така наречени демократи, ами то няма никаква разлика между техните изказвания и изказването на Георги Димитров и Васил Коларов. И те така казват: „Това е демокрация.“ Даже казват: „Това е нещо повече от демокрация, това е народна демокрация.“

Ето това представлява всъщност това, което се случва в нашата държава: унищожаване на правовия ред, поругаване на българските закони, унищожаване на българската държава, като целта в крайна сметка е една – нас просто да ни няма, българският народ да бъде тотално смазан, обезличен, унищожен, обезсърчен и обезнадежден. Това е идеята. Само че няма да стане! Защото ВЪЗРАЖДАНЕ е тук и защото, докато има един от нас, той ще се бори докрай! (Ръкопляскания от ВЪЗРАЖДАНЕ.)

Господин Балабанов – за изказване, но ще отнемам думата, ако не се придържате по дневния ред. (Шум и реплики. Реплики на народния представител Искрен Митев.)

Елате да ми направите бележка по начина на водене. Не се обаждайте от място.

Елате, господин Митев, да ми направите забележка. (Реплики от ВЪЗРАЖДАНЕ.)

ИСКРЕН МИТЕВ (ПП-ДБ): Уважаеми господин Председател, уважаеми колеги! Господин Председател, по начина на водене. Смятам, че е недопустимо от тази трибуна да се използват такива цинични думи и обиди към колегите и ще Ви помоля за пореден път да наложите наказание на господин Костадинов заради думите му „фашисти“, изречени многократно от тази трибуна. Това не приляга на тази висока трибуна и този човек трябва да си понесе последствията за фалшивата информация, лъжите и обидите, които разпространява. Крайно време е и ще Ви помоля да не му уважите желанието след поредицата негови забележки, които той като мишок после иска да му бъдат извинени. (Шум и реплики от ВЪЗРАЖДАНЕ.)

Вашите действия не могат да бъдат извинени, господин Костадинов. Крайно време е да влезете в нормалния тон и да се държите човешки, ако искате и ние да се държим човешки към Вас. (Реплики на народния представител Цончо Ганев.)

Господин Митев, налагам Ви „забележка“ за сравнението. (Единични ръкопляскания и реплика от ВЪЗРАЖДАНЕ: „Браво!“)

А на господин Костадинов обръщам внимание да не се заиграва с терминология, която е незаконна.

А на тези, които се припознават като демократична общност, искам да кажа, че в парламентарната демокрация всяка общност е демократична. Никой не е носител на ценностната система, за да се припознава като демократична общност. Ако има персонификация – било към юридически или физически лица, има повод за забележка. В конкретния случай имаше провокация и аз обръщам внимание на господин Костадинов да не си позволява повече провокации в залата.

Има ли други изказвания по темата, свързани с точката от дневния ред – гласуване на прекратяване на пълномощия на народен представител във връзка с подадена оставка? Не коментираме избор на членове на Конституционния съд от квотата на парламента и ще прекъсвам всеки, който върне дебата към вече гласувано миналата седмица решение.

Господин Балабанов.