Комисията подкрепя по принцип текста на вносителя за § 19, като предлага да се създаде подразделение с наименование „Заключителна разпоредба“ с § 17:

„Заключителна разпоредба

§ 17. В Закона за експортния контрол на продукти, свързани с отбраната, и на изделия и технологии с двойна употреба се правят следните изменения и допълнения:

1. В чл. 3 се създава т. 3:

„3. придобивани от Министерството на отбраната и Министерството на вътрешните работи по силата на международни договори и споразумения.“

2. В чл. 6 се създава ал. 10:

„(10) Структурите на централната администрация на изпълнителната власт, ръководени от министри по чл. 3, т. 3, уведомяват в едномесечен срок от доставката на продуктите, свързани с отбраната, министъра на икономиката или оправомощени от него длъжностни лица за придобитите продукти.“

3. В чл. 60, ал. 3 думите „30-дневен срок“ се заменят със „7-дневен срок“.“

Благодаря, господин Председател.

ПРЕДСЕДАТЕЛ НИКОЛА МИНЧЕВ: И аз Ви благодаря, господин Манев.

Откривам дискусия по Законопроекта. 

Заповядайте – имате думата, господин Петров.

ДАНИЕЛ ПЕТРОВ (ВЪЗРАЖДАНЕ): Благодаря, господин Председател.

Аз не съм член на Комисията по вътрешна сигурност и няма да вземам отношение по отделните параграфи, а по-скоро като участник в писането на нашите предложения бих искал да ги изкоментирам тях и да дам малко хронология. 

От няколкото наши предложения в нашия законопроект, преди да бъде обединен след първо гласуване, остана само едно. Едно добро предложение, което беше подкрепено на първо четене от Комисията, което означава следното – при изтичане на срока на валидност на разрешителното за използване и употреба на оръжие и боеприпаси, при липса на нарушения, да се подновява, без да бъдат доказвани едни обективни обстоятелства, срещу които имаме достатъчно данни за злоупотреби от служби КОС и МВР за искани услуги, ако мога така да се изразя. Ние поискахме да отпадне и то беше прието от Комисията. Това беше на първо четене. Тогава един от членовете на Комисията по вътрешна сигурност, а именно господин Атанасов, каза следното, пресъздадено с мои думи: не знам колко е добро Вашето предложение, защото това, че искате да отпадне изискването за обективно обстоятелство, е прекомерно либерализиране на режима за подновяване ползването на оръжия и боеприпаси. Ние няма да го подкрепим, защото нашето убеждение е, че този режим трябва да бъде строг. Само да кажа, че изискването е това да бъде само за физически лица, само във вида оръжия, за които са имали предварително разрешително за използване и употреба, и само за физически лица до 65-годишна възраст. Ако би зависело от нас, същият този режим ще бъде много по-либерализиран и много по-свободен и това изискване за лица до 65-годишна възраст го сложихме, за да не бъде прекалено, прекомерно свободен. 

Минава гласуването в Комисията на първо четене, идва работната група. В работната група аз присъствах, въпреки че не съм член на Комисията по вътрешна сигурност, нямаше нито един представител от ПП-ДБ. Идва гласуване на второ четене в Комисия – няма писмени предложения за промяна, и изведнъж се появява едно устно предложение на госпожа Илиева, която е член на Комисията, нашето предложение да бъде отхвърлено и да бъде прието същото, само че с отпадане на ограничението за 65-годишна възраст при физическите лица. Колко лицемерно! 

Естествено, че това е наше предложение! Ние ще го защитим и тук ще го подкрепим, но с това си изказване исках да стане ясно какво всъщност означава Промяната и „Демократична България“, колко лицемерно си присвояват, ако не някой законопроект във флашка от някое министерство, то предложенията на другите групи.

Това всъщност е и доказателството, уважаеми господа, че сте скъсали контакта си с хората. Вие не знаете кое е добро, кое не е за тях, правите каквото Ви се напише, крадете добрите предложения на другите групи и всъщност като цяло това представлявате Вие! (Шум и реплики от ВЪЗРАЖДАНЕ: „Оставка, неможачи!“)

ПРЕДСЕДАТЕЛ НИКОЛА МИНЧЕВ: Благодаря, господин Петров.

Реплика ли, господин Георгиев?

Заповядайте за реплика.

ГЕОРГИ ГЕОРГИЕВ (ВЪЗРАЖДАНЕ): Благодаря, господин Председател.

Господин Петров, искате да кажете, че ДБ и ПП са ни откраднали нашето предложение, тоест ние сме внесли такова предложение и те са ни го откраднали, а само преди половин час господин Пандов твърдеше тук, че ние не сме внасяли никакви предложения. Напротив, ние сме една от най-работещите групи от ВЪЗРАЖДАНЕ в този парламент и не само в този, а откакто ВЪЗРАЖДАНЕ е въобще парламентарно представена сила, и постоянно вкарваме огромни количества предложения, само че от ПП-ДБ въобще не се съобразяват с тях. Правят се, че не им харесва и след време отиват, открадват нашето предложение, пишат го, че е тяхно и се фукат по телевизиите! 

Е, това ли се случва в момента за пореден път? Не е първият законопроект, който открадват, или първото наше предложение, а да не говорим за това, че наскоро пък и отхвърлиха за денонощните аптеки, което беше страхотно предложение, а те го отхвърлиха. Няма да се учудя след няколко месеца те самите пак да вкарат абсолютно същото. Благодаря Ви. (Шум и реплики от ВЪЗРАЖДАНЕ: „Неможачи!“)

ПРЕДСЕДАТЕЛ НИКОЛА МИНЧЕВ: Благодаря, господин Георгиев.

Втора реплика дали има? Няма втора реплика. 

Заповядайте за дуплика, господин Петров.

ДАНИЕЛ ПЕТРОВ (ВЪЗРАЖДАНЕ): Точно така, господин Георгиев, точно това исках да кажа. Представителите на ПП-ДБ са плагиати, крадци на законопроекти под всякаква форма – във флашки, от министерства и от добрите предложения на опозицията! Точно това исках да кажа.

Пак повтарям, че в Комисията на първо четене господин генералчето каза, че неговите убеждения са…

ПРЕДСЕДАТЕЛ НИКОЛА МИНЧЕВ: Господин Петров!

ДАНИЕЛ ПЕТРОВ: …че режимът за притежание на оръжия и употреба на боеприпаси също трябва да бъде много по-строг. Това е прекалена либерализация! (Ръкопляскания от ВЪЗРАЖДАНЕ.)

ПЕТЪР ПЕТРОВ (ВЪЗРАЖДАНЕ, от място): Той няма разрешително!

ПРЕДСЕДАТЕЛ НИКОЛА МИНЧЕВ: Господин Петров, без такива обръщения!

